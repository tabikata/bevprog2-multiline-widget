TOLSZTOJ

HÁBORÚ ÉS BÉKE

I. KÖTET





ELSŐ KÖNYV.


ELSŐ RÉSZ.

I.

- Nos, herczeg, Genua és Lucca immár nem egyebek, mint a
Bonaparte-család jószágai. Nem, előre is figyelmeztetem, ha nem azzal
a hírrel jön, hogy háborúnk lesz, ha még mindig megengedi magának azt,
hogy ennek az antikrisztusnak (igazán már magam is kezdem hinni, hogy
csakugyan az), minden alávalóságát és rémtetteit védelmezze, - többé
nem ismerem önt, és ön nekem többé nem hűséges rabom, mint a hogy'
mondani szokta. No, de azért Isten hozta, Isten hozta. Látom, hogy
szinte megijedt tőlem, foglaljon helyet és beszéljen.

Így szólott az 1805. év júliusában Scherer Pavlovna Anna, Fedorovna
Mária császárnő ösmert udvarhölgye és bizalmasa, a mint az előkelő és
tekintélyes Vaszilij herczeget, a ki elsőnek érkezett az estélyre,
üdvözölte. Pavlovna Anna pár nap óta köhögött, vagy mint ő mondotta, -
grippeje volt (a grippe még új szó volt akkor, a melyet csak kevesen
használtak). A délelőtt folyamán egy inas által szétküldött meghívók,
minden megkülönböztetés nélkül, mind így szóltak:

"Ha önnek, gróf (vagy herczeg), nem akad okosabb dolga, s ha nem
ijeszti meg nagyon is az a kilátás, hogy egy szegény betegnél töltse
az estét, úgy nagyon fogok örülni, ha ma este hét és kilencz óra közt
magamnál láthatom. Scherer Anna."

- Oh! Milyen kegyetlen megrohanás, - felelt széles ábrázatának derült
kifejezésével a belépő herczeg, a ki hímzett és érdemkeresztekkel
díszített udvari egyenruhát és harisnyába bujtatott lábain félczipőt
viselt, s a kit ez a fogadtatás legkevésbbé sem hozott zavarba.

A herczeg azon a mesterkélt franczia nyelven beszélt, a melyen
nagyapáink nemcsak beszéltek, hanem gondolkoztak is, és még hozzá
azzal a halk és vállveregető hanghordozással, a melylyel az előkelő
világ és az udvar körében megvénült, tekintélyes emberek szoktak
beszélni. Odament Pavlovna Annához, illatszerekkel behintett fényes és
kopasz fejét odadugván az orra alá, kezet csókolt neki és nyugodtan
leült a pamlagra.

- Mindenekelőtt mondja meg, hogy' szolgál az egészsége? Nyugtassa meg
barátját, - szólalt meg a nélkül, hogy a hangját megváltoztatta volna
és olyan modorban, a melyben a köteles udvariasság és részvét mögül
nyiltan kikandikált az egykedvűség, sőt a gúny is.

- Hogy' lehessen az ember egészséges, mikor a lelke szenved?
Lehetséges-e mostanság nyugodtnak lenni, ha csak egy mákszemnyi érzés
van is az emberben? - szólott Pavlovna Anna. - Remélem, egész este
nálam marad?

- És az angol nagykövet ünnepe? Ma szerda van. Legalább meg kell
mutatnom magamat ott is, - felelt a herczeg. - Eljön értem a leányom
és elvisz magával.

- Azt hittem, hogy a mai ünnepet elhalasztották. Igazán mondom, ezek
az örökös ünnepélyek és tűzijátékok kezdenek már kiállhatatlanok lenni.

- Ha tudták volna, hogy ön úgy akarja, bizonyára elhalasztották volna,
- szólott a herczeg, a ki, mint a felhúzott óra, immár puszta
megszokásból csupa olyat mondott, a mit nem is akart, hogy elhigyjenek
neki.

- Jaj! Ne kínozzon már. Nos, hogy' itélik meg Novoszylczov táviratát?
Ön mindent tud.

- Hogy' is mondjam csak? - szólott a herczeg hideg és unatkozó hangon.
- Hogy' ítélik meg? Azt mondják, hogy Bonaparte fölégette a hajóit, mi
pedig, úgy tetszik, most kezdjük fölégetni a magunkéit.

Vaszilij herczeg mindig lomhán beszélt, mint a hogy' a színész szokta
valami ócska darabban a szerepét ledarálni. Scherer Pavlovna Anna,
ellenkezőleg, negyven éve ellenére is, tele volt elevenséggel és
fölbuzdulással.

A rajongás szinte jellemző sajátságává lett társadalmi állásának, s
néha, olyankor is, a mikor nem akart, rajongóvá lett, pusztán csak
azért, hogy azoknak az embereknek a várakozását, a kik őt ismerték,
kielégítse. Az a tartózkodó mosoly, mely állandóan ott játszadozott
Pavlovna Anna arczán, bárha nem illett is fonnyadó arczvonásaihoz,
mégis, mint az elkényeztetett gyermekeknél tapasztalható, tanuságot
tett róla, hogy állandóan tudatában van annak a kedves fogyatkozásnak,
a melytől nem akar, nem tud és nem is tartja szükségesnek megjavulni.

A politikai eseményekről folytatott beszélgetés közepett Pavlovna Anna
egyszerre fölpattant.

- Eh, ne beszéljen nekem Ausztriáról! Lehet, hogy nem értek hozzá, de
Ausztria soha sem akarta és most sem akarja a háborút. Ausztria elárul
bennünket. Oroszországnak egyedül kell Európa megmentőjének lenni. A
mi jóltevőnk ismeri az ő magasztos hivatását és hű is marad hozzá.
Ime, ez az egyetlen, a miben én hiszek. A mi jó és csodálatos
uralkodónkra a világ legnagyszerűbb szerepe vár, s őt, a ki olyan
erényes és olyan derék, nem fogja elhagyni az Isten, s így meg is fog
tudni felelni annak a hivatásának, hogy a forradalom hydráját, mely
ennek a gyilkosnak és gonosztevőnek a személyében most még
szörnyűségesebbnek látszik, elpusztítsa. Nekünk egyedül kell ezt a
vértanut a vérünkkel megváltani. Ugyan kire másra számíthatnánk, azt
kérdem öntől? Anglia, az ő üzleti szellemével nem érti és nem is
értheti meg Alexander császár lelkének a fennköltségét. Megtagadta
azt, hogy Máltát kiürítse. Minden áron valami hátsó gondolatot keres
és akar felfödözni a mi cselekedeteinkben. Mit mondtak az angolok
Novoszylczovnak?... Semmit. Nem értették meg, képtelenek voltak
megérteni a mi császárunk önmegtagadását, a ki semmit sem akar
magamagáért, hanem mindent csak a világ jóvoltáért. És vajjon mit
ígértek? Semmit. Még a mit megígértek, azt sem fogják megtartani!
Poroszország már kijelentette, hogy Napoleon legyőzhetetlen, s hogy
egész Európa sem tehet ellene semmit... És én se Hardenberg, se
Haugvitz egyetlen szavában sem hiszek. Poroszországnak ez a hírhedt
semlegessége nem egyéb, mint kelepcze. Én egyedül csak az Istenben, és
a mi császárunk magasztos hivatásában hiszek. Ő fogja Európát
megmenteni!... - Egyszerre elhallgatott és gúnyosan mosolygott a
hevességén.

- Én azt hiszem, - szólott a herczeg mosolyogva, - ha a mi kedves
Vinczengerodénk helyett önt küldték volna ki, ön egy csapásra
megszerezte volna a porosz király hozzájárulását, ön olyan ékesszóló.
Nem adna egy csésze teát?

- Tüstént adok. Igaz, - tette hozzá, ismét lecsillapodván, - ma két
nagyon érdekes ember lesz nálam: Mortemare vicomte, a ki a Rohan-ok
révén rokonságban van a Montmorency-akkal, Francziaország egyik
legelőkelőbb családjával. Ez is egy a derék és igazi emigránsok közül.
Azután Morieau abbé, hiszen ismeri ezt a mélységes elmét? Az uralkodó
is fogadta. Hiszen tudja?

- Áá! Nagyon fogok örülni, - mondotta a herczeg. - Mondja csak, -
tette hozzá hanyagul s mintha csak most jutott volna az eszébe, pedig
az, a mit kérdezett, látogatásának voltaképpen legfőbb czélja volt; -
igaz-e, hogy az özvegy császárné azt kívánja, hogy Funke bárót
nevezzék ki Bécsbe, első titkárnak? Ez a báró, a mint hallom, valami
teljesen jelentéktelen egyéniség. - Vaszilij herczeg ugyanis ezt az
állást, a melyet Fedorovna Mária császárné közvetítésével a báró
számára iparkodtak megszerezni, a fiának szánta.

Pavlovna Anna, mintegy annak jeléül, hogy azt, hogy a császárné mit
akar, hogy mit szándékozik tenni, sem ő, se más nem tudhatja, szinte
egészen behunyta a szemét.

- Funke bárót, - mondotta szomorú és száraz hangon, - a húga ajánlotta
az anya-császárnénak. - Mikor Pavlovna Anna a császárné nevet
kiejtette, a szomorúsággal vegyes odaadásnak és tiszteletnek mély és
őszinte kifejezése ült ki az arczára, a mi mindannyiszor ismétlődött,
valahányszor beszédközben fejedelmi pártfogóját említette. Hozzátette,
hogy Ő Fensége nagy tiszteletet kegyeskedett mutatni Funke báró iránt,
s megint a szomorúság fátyola borúlt a tekintetére.

A herczeg egykedvűen elhallgatott. Pavlovna Anna veleszületett udvari
és női ügyességével és tapintatával egyrészről fricskát akart adni a
herczegnek azért, hogy egy a császárné által ajánlott egyéniségről így
merészkedett nyilatkozni, másrészt pedig meg is akarta őt nyugtatni.

- Igaz ni, a családjáról szólva, - mondotta, - tudja-e, hogy az ön
leányától, azóta, hogy a világba jár, az egész társaság el van
ragadtatva. Olyan gyönyörűnek találják, mint a napot.

A herczeg tisztelete és elösmerése jeléül meghajtotta magát.

- Sokszor elgondolom, - folytatta Pavlovna Anna, pillanatnyi hallgatás
után, s közelebb húzódván a herczeghez, szelíden rámosolygott, ezzel
akarván jelezni, hogy a politikai és világi beszélgetéseknek vége, s
most a bizalmas természetűek kezdődnek: - sokszor elgondolom, hogy
milyen igazságtalanul oszlik meg olykor az élet boldogsága. Miért
adott önnek a sors két ilyen pompás (Anatolet, a legfiatalabbat
kivéve, a kit nem szeretek, - vetette közbe határozottan, a
szemöldökeit fölrántva), ilyen bájos gyermeket? Mikor ön, igazán, a
legkevésbbé becsüli meg, s így nem is érdemli meg őket.

Ezzel az elragadtatás mosolyára nyíltak az ajkai.

- Mitévő legyek? Lavater azt mondta volna, hogy hiányzik az arczomról
a szülői szeretet vonala, - mondotta a herczeg.

- Hagyjuk a tréfát. Én komolyan akartam önnel beszélni. Tudja, én
éppenséggel nem vagyok megelégedve a kisebbik fiával. Köztünk maradjon
(az arcza szomorú kifejezést öltött) szóba került a minap Ő Fensége
előtt, s mindenki csak sajnálta önt...

A herczeg nem felelt, de Pavlovna Anna néma és jelentőségteljes
pillantást vetett rá, és várta a választ. Vaszilij herczeg
összeránczolta a homlokát.

- De hát mit gondol, hogy tennem kellene! - szólalt meg végre. -
Hiszen tudja, hogy a nevelésük terén megtettem mindent, a mit egy apa
csak tehet és mind a ketten rosszul sikerültek. Hyppolit legalább
csöndes bolond, de Anatole még hozzá vad is. Ez az egy különbség van
köztük, - mondotta, s a szokottnál természetellenesebben és
mesterkéltebben mosolygott, miközben az ajkai körül támadt ránczokban
különösen élesen kidomborodott valami váratlanul nyers és kellemetlen
vonás.

- Miért is születnek az olyan embernek gyermekei, mint ön? Ha nem
volna az apjuk, most semmiféle szemrehányást se tehetnék önnek, -
szólott Pavlovna Anna, s eltűnődve felemelte a szemeit.

- Én az ön hűséges rabszolgája vagyok, s ön előtt nyiltan bevallhatom:
a gyermekeim csak terhei az életemnek. Nem mondhatok mást, mint hogy
ez rajtam kereszt. De hát mitévő legyek?... - Elhallgatott s egy
kézmozdulattal fejezte ki kegyetlen sorsában való megnyugvását.
Pavlovna Anna gondolatokba merült.

- Ön még soha se gondolt arra, hogy eltévelyedett fiát, Anatole-t
megházasítsa. Azt szokták mondani, - folytatta, - hogy a vénlányoknak
rögeszméje a házasítás. Én ugyan még nem érzem magamban ezt a
gyöngeséget, de azért van készletben egy kicsikém, a ki nagyon
boldogtalanúl él az apjával, a mi kis rokonunk... Bolkonszkája
herczegnő. - Vaszilij herczeg nem felelt, bár a felfogásnak és az
ítéletnek, a világfiaknál szokásos gyorsaságával, fejének egyetlen
biczczentésével elárulta, hogy megfontolás tárgyává tette ezt a közlést.

- De, tudja-e, hogy ez az Anatole nekem évente 40.000 rúbelembe kerül,
- mondotta, szemlátomást nem lévén képes szomorú gondolatmenetét
feltartóztatni. Elhallgatott. - Mi lesz öt esztendő múlva, ha ez
továbbra is így tart? Ime az apaság előnyei. És aztán gazdag ez az ön
herczegnője?

- Az apja nagyon gazdag és fukar. Falun lakik. Tudja, az az ösmert
Bolkonszkij herczeg, a ki még a megboldogult császár idejében
nyugalomba vonult, s a kit általában csak "porosz király"-nak hívtak.
Rendkívül okos ember, de kissé nehézkes, teli furcsaságokkal. Szegény
kis herczegnő, nagyon boldogtalan. Van egy bátyja, az, a ki nemrég
Meinen Lizát nőül vette, s a ki most Kutuzov segédtisztje. Itt lesz ma
ő is.

- Hallgasson ide, kedves Anette, - szólott a herczeg, s egyszerre
megfogván Pavlovna Anna kezét, valahogyan elkezdte lefelé szorítani. -
Üsse nyélbe ezt a dolgot, s én örökre az ön leghűségesebb rabszolgája
maradok, örökre (rapszolgája, mint a hogy az én sztarosztám a
jelentéseket aláírja: legásztosabb rapszolgája). Jó családból való és
gazdag. Ez minden, a mire nekem szükségem van.

És azokkal a szabad, bizalmas és kecses mozdulatokkal, a melyek őt
másoktól megkülönböztették, megfogta, megcsókolta és megrázta az
udvarhölgy kezét, a levegőbe intett vele és félrepillantva belevetette
magát egy karosszékbe.

- Várjon csak, - szólott Pavlovna Anna eltűnődve. - Még ma beszélek
Lizával, (a fiatal Bolkonszkij feleségével). És lehet, hogy nyélbe is
ütöm a dolgot. Az ön családjában kezdek el beletanulni a vénlányok
mesterségébe.



II.

Lassankint kezdett megtelni Pavlovna Anna fogadó-szobája. Ott volt
Pétervár legelőkelőbb világa, csupán jellemre és korra nézve
különböző, de a társaság szempontjából, a melyben valamennyien éltek,
hasonszőrű emberek; ott volt Vaszilij herczeg leánya, a szépséges
Elen, a ki az apjáért jött, hogy vele együtt elmenjen a nagykövet
ünnepélyére. Báli ruhában és udvarhölgyeket megillető díszben volt.
Ott volt a kis Bolkonszkij herczegné, a kit Pétervár legbájosabb
asszonyának ösmertek. Csak a múlt télen ment férjhez, s mostanában
áldott állapotára való tekintettel nem járt a nagy világba, de kisebb
estélyeken azért megjelent. Ott volt Vaszilij herczeg fia, Hyppolit
herczeg Mortemare-al, a kit ő mutatott be a társaságnak, Morieau abbé
és még sokan mások is.

- Nem látta, de tán nem is ösmeri még a nénémet? - szólott Pavlovna
Anna az érkező vendégekhez és nagy komolyan odavezette őket egy
takaros szalagokkal ékes, alacsonytermetű öregasszonyhoz, a ki, a mint
a vendégek érkezni kezdtek, legott kibiczegett a szomszéd szobából,
bemutatta őket neki, majd szemeit a vendégekről lassan a nénjére
emelvén, tovább ment. A vendégek valamennyien végig csinálták a nénike
üdvözlésének a szertartását, a kit senki sem ismert, a ki iránt senki
sem érdeklődött, s a ki voltaképpen senkinek se kellett. Pavlovna Anna
szomorú és ünnepélyes érdeklődéssel figyelte az üdvözléseket, s úgy
magában meg volt velük elégedve. A nagynéni ugyanazokkal a
kifejezésekkel beszélt minden vendégnek az ő és a maga, nemkülönben Ő
Fensége egészségéről, a mely, istennek hála, ma sokkal jobb, mint volt
eddig. Mindazok, a kik elébe járúltak, a nélkül, hogy - puszta
illedelemből, - valami nagy sietséget árúltak volna el, a teljesített
súlyos kötelesség okozta megkönnyebbülés érzésével mentek el az öreg
asszony mellől, hogy azután egész este többé feléje sem nézzenek.

A fiatal Bolkonszkája herczegné, egy aranynyal kivarrott
bársonyzacskóban kézimunkát is hozott magával. Csinos, alig
észrevehetően feketéllő pehelylyel szegélyezett felső ajka valamivel
kurtább volt a fogainál, de annál kedvesebb volt, mikor kinyilt, s tán
még kedvesebb, mikor széthúzódott és ráborúlt az alsóra. Mint a minden
tekintetben elragadó nőknél rendesen lenni szokott, éppen ez a kis
fogyatkozása, - felső ajkának kurtasága és félig nyitott szája, - volt
az, a mi legfőbb és különleges szépségének látszott. Mindenki örömmel
nézte az elevenségtől és egészségtől duzzadó fiatal anyát, a ki oly
könnyedén viselte az állapotát. Az öregeknek s a komoran unatkozó
fiataloknak is, ha ránéztek, úgy tetszett, hogy a mint egy darabig
körülötte vannak és vele beszélgetnek, legott hozzá hasonlókká
lesznek. A ki csak beszélt vele, és minden szavánál látta derült
mosolyát és csillogó fehér fogait, melyek szűntelenül láthatók voltak,
azt hitte magáról, hogy ma különösen szeretetreméltó. És nem volt ott
senki, a ki ne ezt hitte volna magáról.

A kis herczegné, kezében a munka-zacskójával, mosolyogva, apró és
gyors léptekkel megkerülte az asztalt, s vidáman megigazítván a
ruháját, leült a pamlagra, az ezüst szamovár mellé, mintha csak
mindaz, a mit cselekedett, neki és mindazoknak, a kik körülötte
vannak, mulatság volna.

- A kézimunkámat is elhoztam, - mondotta egyszerre valamennyiüknek,
miközben a reticule-jét bontogatta. - Vigyázzon, Anette, ne csináljon
rossz tréfákat velem, - fordúlt oda a ház úrnőjéhez. - Azt írta nekem,
hogy ma egészen szűkkörű estély lesz önnél. Láthatja, milyen
egyszerűen vagyok öltözve.

És széttárta a karjait, hogy csipkékkel díszített, választékos, szürke
ruháját megmutassa, mely a keble alatt széles szalaggal volt átkötve.

- Legyen nyugodt, azért valamennyiünk között még mindíg maga lesz a
legszebb, - felelt Pavlovna Anna.

- Azt tudja, hogy az uram elhágy engem, - folytatta ugyanolyan hangon
egy tábornokhoz fordulva, - s egyenesen megy neki a halálnak. Mondja
csak, mire való ez a gyalázatos háború, - szólt oda Vaszilij
herczegnek s be se várván a válaszát, odafordúlt a herczeg leányához,
a szép Elenhez.

- Milyen bájos egy teremtés ez a kis herczegné! - jegyezte meg
Vaszilij herczeg halkan Pavlovna Annának.

Kevéssel a kis herczegné után, kurtára nyírt hajjal, szemüveggel, az
akkori divat szerint világos nadrágban, magas ingfodorral és
fahéjszínű frakkban egy jól megtermett és köpczös fiatal ember lépett
a terembe. Ez a köpczös fiatal ember egy Jekaterina korabeli híres
mágnásnak, Bezuchij grófnak, a ki most Moszkvában halálos ágyán
feküdt, volt a törvénytelen fia. Még nem volt állása sehol, csak
nemrég érkezett vissza külföldről, a hol nevelkedett, s most először
volt társaságban. Pavlovna Anna olyan meghajlással üdvözölte őt, a
minővel szalonjának a legalsóbb rangfokozathoz tartozó látogatóit
szokta. De ennek a legalacsonyabb fokú üdvözlésnek ellenére is, a
belépő Pierre láttára valami olyan nyugtalanság és rémület ült ki
Pavlovna Anna arczára, a minő akkor szokott az ember arczán
megjelenni, ha valami iromba, vagy a helyhez éppenséggel nem illő
dolgot lát. Bár Pierre csakugyan nagyobb volt valamivel a szobában
levő többi férfiaknál, ez a rémület mégis csak arra az okos és
egyúttal félénk, fürkésző és természetes pillantásra vonatkozhatott, a
mely őt ebben a szalonban mindenki mástól megkülönböztette.

- Nagyon kedves öntől, monsieur Pierre, hogy eljött egy szegény
beteget meglátogatni, - mondotta neki Pavlovna Anna s egy pillantást
váltott a nénjével, a kihez őt is odavezette. Pierre pár érthetetlen
szót mormogott, majd tovább fürkészett valamit a szemeivel,
örömteljesen és vidáman mosolyogva, mint valami bizalmas ismerősét
üdvözölte a kis herczegnét és odalépett a nagynénihez. Pavlovna Anna
rémülete nem volt alaptalan, mert Pierre a nélkül, hogy a néninek Ő
Fensége egészségi állapotáról szóló mondókáját végighallgatta volna, a
faképnél hagyta őt. Pavlovna Anna megrémült, s a következő szavakkal
állta útját: - Nem ösmeri Morieau abbét? Rendkívül érdekes ember... -
tette hozzá.

- Igen, hallottam valamit az örök békére vonatkozó tervéről, s ez
igazán rendkívül érdekes, de aligha megvalósítható...

- Azt hiszi? - kérdezte Pavlovna Anna, csak hogy éppen mondjon
valamit, s megint visszatérjen háziasszonyi teendőihez, de Pierre
ekkorra már egy ujabb illetlenséget követett el. Az imént otthagyta a
nagynénit, a nélkül, hogy őt végighallgatta volna, most meg a
fecsegésével tartóztatta a ház úrnőjét, a kinek máshova kellett volna
mennie. Lehorgasztotta a fejét és hatalmas lábait szétterpesztve,
elkezdte Pavlovna Anna előtt kifejteni, hogy miért gondolja, hogy az
abbé terve puszta chimaera.

- Majd később beszélünk róla, - mondotta Pavlovna Anna mosolyogva.

Miután a fiatal embert, a kiben oly kevés volt a savoir vivre, a
nyakáról lerázta, visszatért háziasszonyi teendőihez s búzgón
hallgatózott és nézegetett idestova, mindenkor készen állván arra,
hogy segélyt nyujtson azon a ponton, a hol a társalgás fönnakadt.
Valamint egy szövőműhely tulajdonosa, miután a munkásait elhelyezte,
körüljárja a műhelyt, s ha valahol egy mozdulatlan orsót lát, vagy
valami szokatlan, nyikorgó, vagy nagyon is hangos hangot hall, legott
odasiet, hogy az orsót megindítsa, vagy megállítsa: úgy Pavlovna Anna
is a szalonjában sétálgatván, legott odasietett egy-egy elnémúlt, vagy
nagyon is sokat beszélő csoporthoz, s egy-egy szóval vagy egy-egy
helycserével megint visszazökkentette a rakonczátlan beszélő-gépet
egyenletes és illedelmes menetébe. De még eme gondok közepett is
észrevehető volt rajta az a rémület, melyet Pierre támasztott benne.
Aggodalmasan nézett rá, a mint odament, hogy hallja, mit beszélnek
Mortemare körül, majd meg egy másik csoporthoz csatlakozott, a hol az
abbé beszélt. Pierre-re nézve, a ki külföldön nevelkedett, Pavlovna
Annának ez az estélye volt az első, a melyet Oroszországban látott.
Tudta, hogy itt együtt van Pétervár egész értelmisége, s mint a
gyermeknek a játékosboltban, szinte elkápráztak a szemei. Folyton
attól tartott, hogy elszalaszt valami okos beszédet, a mit pedig
hallhatott volna. A mint az itt egybegyűltek önbizalommal teljes és
előkelő arczkifejezését nézte, állandóan valami rendkívüli bölcseséget
várt tőlük. Végre odalépett Morieau-hoz. A társalgás érdekesnek
látszott előtte, s megállt, csak alkalomra várván, hogy, mint ezt a
fiatal emberek szeretik, a maga véleményét is elmondhassa.



III.

Pavlovna Anna estélye elérte a tetőpontot. Minden oldalról
egyenletesen és szünet nélkül peregtek az orsók. A nagynénin kívül, a
ki mellett csak egy sovány és kisírt arczú és ebből a fényes
társaságból kissé kirívó, éltesebb hölgy ült, az egész társaság három
csoportra szakadt. Az egyik, jobbára férfiakból álló csoportnak az
abbé volt a központja; a másik, fiatalokból álló csoport Vaszilij
herczeg leánya, a szépséges Elen herczegnő, meg a piros-pozsgás és
fiatalságához képest nagyon is telt, kedves kis Bolkonszkája herczegné
körül verődött össze. A harmadiknak pedig Mortemare és Pavlovna Anna
voltak a központjai.

A vicomte kellemes külsejű, szelíd arczú és modorú fiatal ember volt,
a ki bár szemlátomást notabilitásnak tartotta magát, de jó nevelésénél
fogva szerényen mégis ki engedte magát aknázni ama társaság által, a
melyben volt. Pavlovna Anna ma nyilván ő vele kedveskedett a
vendégeinek. Mint a jó maitre d'hôtel, a ki, mint valami
természetfölöttit tálalja föl azt a darab húst, a melyhez, ha ott a
piszkos konyhában látná, hozzá se nyúlna senki: úgy Pavlovna Anna is
ezen az estén, mint valami rendkívül finomat tálalta föl a vendégeinek
előbb a vicomte-ot, azután az abbét. Mortemare csoportjában legott
Enghien herczeg meggyilkoltatásáról kezdtek beszélni. A vicomte
elmondta, hogy Enghien herczeg tisztára nagylelkűségének lett az
áldozata, s hogy Bonaparte iránta való haragjának egészen különös okai
voltak.

- Jaj igen! Mondja el ezt nekünk, vicomte, - mondotta Pavlovna Anna
örömmel, s valami à la Louis XV. ízt érzett ki ebből a mondásból: -
contez-nous cela, vicomte.

A vicomte, engedelmessége jeléül meghajtotta magát és udvariasan
elmosolyodott. Pavlovna Anna egy egész csoportot gyűjtött össze a
vicomte körül, s mindenkit odacsődített, hogy elbeszélését
meghallgassák.

- A vicomte személyesen ismerte a herczeget, - súgta oda Pavlovna Anna
valakinek. - A vicomte csodálatos elbeszélő, - mondotta egy másiknak.
- Hogy' kirí belőle mindjárt a jó társaságbeli ember, -
figyelmeztetett egy harmadikat, s ezzel a vicomte, mint a zöldséggel
meghintett rostbeef a forró tálon, a legelőnyösebb világításban át
volt adva a társaságnak.

A vicomte már bele akart kezdeni az elbeszélésébe és finoman
elmosolyodott.

- Jőjjön át ide, kedves Elen, - mondotta Pavlovna Anna a szép
herczegnőnek, a ki valamivel távolabb ült s egy másik csoportnak volt
a központja.

Elen herczegnő elmosolyodott; a tökéletesen szép hölgyeknek ugyanazzal
a változhatatlan mosolyával, a melylyel a terembe lépett, fölkelt.
Borostyánnal és mohával díszített fehér báli ruhájával halkan suhogva
s vállainak a fehérségével, hajának és gyémántjainak a fényével
csillogva végigment a férfiak előtte szétváló sorfala közt s anélkül,
hogy bárkire is ránézett volna, de valamennyiükre rámosolyogva, és
szeretetreméltóan megadván mindenkinek a jogot arra, hogy termetének,
telt vállainak, és az akkori divat szerint nagyon is kivágott keblének
és hátának a szépségében gyönyörködjék, mintha csak a bál ragyogását
vitte volna magával, egyenesen Pavlovna Anna felé tartott. Elen olyan
szép volt, hogy nemcsak hogy nem volt benne a kaczérságnak még csak
árnyéka se felfedezhető, de sőt ellenkezőleg, minden kétséget kizáró,
s nagyon is erőteljesen és meggyőzően ható szépsége mintha bántotta
volna. Olyan benyomást tett, mintha szerette, de nem tudta volna
szépségének a hatását csökkenteni.

- Micsoda gyönyörű teremtés! - mondotta mindenki, a ki csak látta. A
vicomte, mikor Elen odaült elé, s ő rá is rávilágított változatlan
mosolyával, vállat vont és lesütötte a szemét, mintha valami
rendkívüli érte volna.

- Igazán, szinte aggodalom fog el ilyen közönség előtt, - jelentette
ki s mosolyogva lehorgasztotta a fejét.

A herczegné meztelen és telt karjaival rátámaszkodott az asztalkára,
és nem találta szükségesnek, hogy bármit is mondjon. Csak mosolygott
és várt. Az elbeszélés egész ideje alatt egyenesen ült, és néha, nagy
ritkán, hol szép és telt karját nézte, melynek azzal, hogy az asztalra
nyomta, egészen elváltozott a formája, hol pedig még sokkalta szebb
keblére pislogott, a melyen megigazította a brilliáns-ékszert;
néhányszor a ruháján is igazított valamit, s mikor az elbeszélés
mélyebb benyomást tett rá, rápillantott Pavlovna Annára s legott
ugyanazt a kifejezést öltötte föl, mely az udvarhölgy arczán látható
volt, majd ismét derült mosolyában lecsillapodott. Elen után a kis
herczegné is átjött a tea-asztaltól.

- Várjon csak, elhozom a kézimunkámat, - szólalt meg. - Hát maga mit
csinál? Min tűnődik? - fordult oda Hyppolit herczeghez. - Hozza el a
reticule-ömet.

A herczegné, a ki mosolyogva beszélt mindenkivel egyszerre, egy kis
szünetet idézett elő, majd ismét leült és vidáman elhelyezkedett.

- No most jól ülök, - mondotta, s kérve a vicomte-ot, hogy kezdje el,
munkához látott. Hyppolit herczeg elhozta a reticule-t, hátulról
megkerülte őt, s egészen a közelébe húzván egy karosszéket, odaült
mellé.

"A kedves Hyppolit" mindenkit meglepett szépséges húgához való
hasonlatosságával, de leginkább azzal, hogy e hasonlatosság ellenére
is megdöbbentően csúnya volt. Az arczvonásai ugyanazok voltak, mint a
húgáéi, de míg ennél káprázatos fénybe burkolt mindent az eleven élet
önelégült, életkedvvel teljes, fiatal és változatlan mosolya s a test
szokatlan, szinte antik szépsége, addig nála, ellenkezőleg, ugyanazt
az arczot, mely önhitt mogorvaságot árult el, ködbe burkolta az
idiótaság, a teste meg vézna volt és gyönge. A szemei, az orra, az
ajkai, minden, szinte valami határozatlan és unalmas torzképpé
tömörültek, a kezei meg a lábai pedig mindíg valami elkényszeredett
állásban voltak.

- Remélem, ez nem valami szellem-história? - szólalt meg, mikor odaült
a herczegné mellé, és szaporán a szemeihez illesztette a
lorgnette-jét, mintha e nélkül az eszköz nélkül még csak beszélni se
tudna.

- Éppenséggel nem, - szólt meglepetve a vicomte és vállat vont.

- A dolog ugyanis úgy áll, hogy én a szellem-históriákat nem
szenvedhetem - mondotta Hyppolit herczeg olyan hangon, a melyből
nyilvánvaló volt, hogy előbb kimondta ezeket a szavakat s csak azután
jött rá, hogy mit is jelentenek voltaképpen.

Annak az önhittségnek a következtében, a melylyel beszélt, senki se
tudta eldönteni, vajjon nagyon okos vagy nagyon ostoba dolog volt-e
az, a mit mondott. Sötétzöld frakk, - mint ő mondta, - a megijedt
nimfa csípőjéhez hasonló színű nadrág, harisnya és félczipő volt
rajta. A vicomte nagyon kedvesen beszélte el azt az akkoriban
szájról-szájra járó adomát, a mely szerint Enghien herczeg titokban
járogatott be Párisba, hogy ott egy George nevű színésznővel
találkozzék, s ott akadt össze Bonapartéval is, a ki szintén részese
volt a híres művésznő kegyeinek. Napoleont, mikor a herczeggel
találkozott, véletlenül elfogta az az ájulás, mely gyakorta
ismétlődött nála s így teljesen hatalmában volt a herczegnek, a ki
azonban nem élt vissza vele, de Bonaparte később éppen ezért a
nagylelkűségért boszulta meg magát halállal a herczegen.

Az elbeszélés nagyon kedves és érdekes volt, különösen az a része,
mikor a vetélytársak kölcsönösen megismerik egymást, - s a hölgyek
egészen izgatottaknak látszottak. - Remek, - suttogta a kis herczegné,
s mintegy annak a jeléül, hogy az elbeszélés érdekessége és
gyönyörűsége még abban is akadályozza őt, hogy a munkáját folytassa,
beleszurkálta a tűit a munkájába. A vicomte méltányolta is ezt a néma
elismerést, és hálás mosolylyal folytatta; de ekkor Pavlovna Anna, a
ki folyton szemmel tartotta az ő rémes fiatal emberét, észrevette,
hogy ez nagyon is nagy tűzzel és túl hangosan vitatkozik az abbéval,
és legott segítségül sietett a veszélyes pontra. Pierre-nek csakugyan
sikerült a politikai egyensúlyról vitába bocsátkozni az abbéval, és az
abbé, a kinek a fiatal ember őszinte lelkesedése szemlátomást
fölkeltette az érdeklődését, kifejtette előtte kedvencz eszméjét. Mind
a ketten nagyon is élénken és természetesen hallgattak és beszéltek, s
éppen ez volt az, a mi Pavlovna Annának nem tetszett.

- Ennek a módja az európai egyensúly és a népjog, - mondotta az abbé.
- Csak az kell, hogy egy oly hatalmas állam, mint Oroszország, mely a
barbárság hírében áll, teljesen önzetlenül az élére álljon annak a
szövetségnek, melynek czélja az európai egyensúly, - s megmenti a
világot!

- De hogy' találja meg ön azt az egyensúlyt? - akarta Pierre éppen
kérdezni, de ekkor odalépett Pavlovna Anna, és szigorú pillantást
vetve Pierre-re, megkérdezte az olasztól, hogy' bírja az itteni
éghajlatot. Az olasz arcza egyszerre elváltozott, s valami bántóan
mesterkélt és édeskés kifejezést öltött, mely, úgylátszik, nőkkel való
társalgás közben mindig meg szokott jelenni rajta. - "Engem annyira
elbűvölt annak a - különösen női - társaságnak a szellemessége és
műveltsége, a melybe szerencsém volt bejuthatni, hogy még nem volt
időm az éghajlatra gondolni," - mondotta. Pavlovna Anna, hogy
könnyebben szemmeltarthassa őket, sem az abbét, sem Pierre-t nem
bocsátotta el többé, hanem odavezette őket egy nagyobb társasághoz.

Ekkor új alak lépett a fogadó-szobába. Ez az új alak a fiatal
Bolkonszkij Andrej herczeg, a kis herczegné ura volt. Bolkonszkij
herczeg középtermetű, rendkívül szép fiatal ember volt, arczvonásai
határozottak és szárazak. Megjelenésében minden, kezdve bágyadt és
unatkozó tekintetétől, csöndes és kimért járásáig, a legélesebb
ellentétben állott eleven kis feleségével. Látszott rajta, hogy
mindazokat, a kik a szobában együtt voltak, nemcsak hogy ösmerte, de
torkig is volt velük, úgyannyira, hogy őket nézni és hallgatni is
unalmas volt neki. De, úgy látszott, hogy az összes unalmas arczok
közt is, szép kis feleségének az arcza volt neki a legunalmasabb. Szép
arczát eltorzító fintorral fordult el tőle. Miután Pavlovna Annának
kezet csókolt, összehunyorított szemekkel nézett végig az egész
társaságon.

- Ön tehát csakugyan a háborúba készül, herczeg? - szólalt meg
Pavlovna Anna.

- Kutuzov tábornoknak úgy tetszett, - felelt Bolkonszkij, - hogy engem
vegyen magához segédtisztnek.

- És Liza, a felesége?

- Ő falura megy.

- Hogy' van lelke az ön bájos kis feleségétől megfosztani bennünket?

- Andrej, - szólalt meg a felesége, ugyanazzal a kaczérsággal
fordulván az urához, a melyet idegenekkel szemben is használni
szokott, - micsoda érdekes históriát mesélt nekünk a vicomte m.-elle
Georgeról és Bonaparté-ról!

Andrej herczeg összeránczolta a homlokát és elfordult. Pierre, a ki
azóta, hogy Andrej herczeg a szobába lépett, le nem vette róla
örömteljes és barátságos tekintetét, odament hozzá és megfogta a
kezét. Andrej herczeg, a nélkül, hogy megfordúlt volna, elfintorította
az arczát s bosszankodott arra, a ki a kezét megérintette, de Pierre
mosolygó arczát megpillantván, egész váratlanul jóságos és kellemes
mosolyra derült az ajka.

- No tessék!... Te is itt vagy, a nagy világban! - mondotta Pierre-nek.

- Tudtam, hogy ön is itt lesz, - felelt Pierre. - Eljövök ma önökhöz
vacsorára, - tette hozzá halkan, hogy ne zavarja a vicomte-ot, a ki
folytatta az elbeszélését. - Lehet?

- Nem, nem lehet, - szólott Andrej herczeg mosolyogva, egy
kézszorítással adván tudtára Pierre-nek, hogy ezt nem is kell
kérdeznie. Még valamit akart mondani, de ekkor Vaszilij herczeg a
leányával együtt fölkelt, mire a két fiatal ember is fölállott, hogy
helyet engedjen nekik.

- Ugy-e megbocsát, kedves vicomte, - szólott a herczeg a francziához,
a szék alatt gyöngéden meghúzván a kabátja ujját, nehogy fölkeljen. -
A nagykövetnek ez a szerencsétlen ünnepe egy nagy élvezettől foszt meg
engem, önt pedig félbeszakítja. Roppantul nehezemre esik itthagyni az
ön elragadó estélyét, - mondotta Pavlovna Annának.

A leánya, Elen herczegnő a ruháját könnyedén megemelve, ellépkedett a
székek között s gyönyörű arczán még derültebben ragyogott a mosoly,
Pierre szinte ijedten és elbűvölt szemekkel nézett erre a gyönyörű
teremtésre, a mint elhaladt előtte.

- Nagyon szép, - jegyezte meg Andrej herczeg.

- Nagyon, - szólott Pierre.

Vaszilij herczeg, mikor Pierre mellett elment, megfogta a kezét és
Pavlovna Annához fordúlt:

- Csiszolja ki nekem ezt a medvét, - mondotta. - Lám, már egy hónapja,
hogy nálam van és ma látom először a világban. Pedig a fiatal embernek
semmire sincs annyira szüksége, mint okos nők társaságára.



IV.

Pavlovna Anna elmosolyodott s megígérte, hogy majd foglalkozik
Pierre-rel, a kiről tudja, hogy az apja révén rokona Vaszilij
herczegnek. Az az éltes hölgy, a ki azelőtt a nagynéni mellett ült,
sietve fölkelt és az előszobában utólérte Vaszilij herczeget.
Egyszeriben eltűnt az arczáról az addigi mesterkélt érdeklődés.
Jóságos, kisírt ábrázata csak nyugtalanságot és rémületet árult el.

- Vajjon mi hírt mondhat nekem, herczeg, az én Boriszomról? -
kérdezte, miután az előszobában utólérte őt (a Borisz nevet az o betű
különös hangsulyozásával ejtette ki). - Én tovább nem maradhatok
Péterváron. Mondja, milyen híreket vihetek az én szegény fiacskámnak?

Annak ellenére, hogy Vaszilij herczeg kelletlenül, sőt udvariatlanul
hallgatta az éltes hölgyet, sőt még türelmetlenségének is jelét adta,
a hölgy gyöngéden és meghatóan mosolygott rá, s hogy el ne menjen,
megfogta a kezét.

- Mi az önnek, egy szót szólni az uralkodónak, s legott áthelyezik a
testőrséghez, - mondotta kérő hangon.

- Higyje el, herczegné, hogy én minden lehetőt elkövetek, - felelt
Vaszilij herczeg, - de az már bajos dolog, hogy az uralkodót
megkérjem; inkább azt tanácsolom, hogy Goliczyn herczeg útján
fordúljon Rumjanczovhoz: ez okosabb volna.

Az éltes hölgy Oroszország legelőkelőbb családjából származott és
Drubeczkája herczegnő nevét viselte, de szegény volt, régen
visszavonult a társaságból és azelőtti összeköttetéseit mind
elvesztette. Most azért jött, hogy kijárja azt, hogy egyetlen fiát
áthelyezzék a testőrséghez. Csak azért volt meghíva és jött el
Pavlovna Anna estélyére is, hogy Vaszilij herczeggel találkozhassék s
a vicomte elbeszélését is csak azért hallgatta végig. Vaszilij herczeg
szavaitól megrémült, valamikor szép arcza elkeseredést árult el, de ez
csak egy perczig tartott. Csakhamar újra elmosolyodott és még
erősebben megfogta Vaszilij herczeg kezét.

- Hallgasson ide, herczeg, - mondotta, - én soha se kértem s nem is
fogok kérni öntől semmit, és soha sem emlékeztettem még önt édes
apámmal való barátságára. De most, az Istenre kérem, tegye meg ezt a
fiamért, s én mindig jótevőmként fogom önt tisztelni, - tette hozzá
szaporán. - Nem, ne haragudjék, hanem ígérje meg ezt nekem. Goliczynt
már kértem, elutasított. Legyen megint az a jóságos ember, a ki
annakelőtte volt, - tette hozzá, s bár könnyek csillogtak a szemében,
megpróbált mosolyogni.

- Papa, elkésünk, - szólalt meg az ajtóból Elen herczegnő, miközben
antik szépségű vállain megfordította gyönyörű fejét.

De a világban való befolyás olyan tőke, a melyet ne hogy elfogyjon,
kímélni kell. Ezt Vaszilij herczeg is tudta, s elgondolván, hogy ha
mindazokért közbevetné magát, a kik a pártfogását kérik, csakhamar
lehetetlenné válnék a maga számára bármit is kérnie, nagyon ritkán
használta a befolyását. De Drubeczkája herczegnő ügyében, most, hogy
újra hozzáfordult, valami lelkiösmeret-furdalás félét érzett. A
herczegnő az igazságra emlékeztette őt: pályáján az első lépésekért az
ő apjának volt a lekötelezettje. Ezenkívül a modorából is látta rajta,
hogy ő egyike azoknak a nőknek, és különösen anyáknak, a kik ha
valamit a fejükbe vettek, mindaddig nem tágítanak, míg kívánságaikat
nem teljesítik, s ellenkező esetben képesek rá, hogy nap-nap után,
minden perczben betolakodnak, sőt még jeleneteket is csinálnak. Ez az
utóbbi gondolat megingatta őt.

- Kedves Mihajlovna Anna, - mondotta szokott bizalmaskodó, de egyúttal
közönyös hangján, - nekem azt, a mit ön kér tőlem, szinte lehetetlen
megtennem, de hogy megmutassam, mennyire szeretem önt és milyen nagyra
becsülöm boldogult édes apjának az emlékét, még a lehetetlent is meg
fogom tenni: az ön fiát át fogják helyezni a testőrséghez, itt a kezem
rá. Nos, meg van velem elégedve?

- Oh én kedves jótevőm! Nem is vártam öntől egyebet, tudtam, hogy ön
milyen jó. - A herczeg távozni akart.

- Várjon még, csak két szót. De ha már áthelyezik a testőrséghez... -
itt zavarba jött. - Ön jól van Kutuzov Ilarionovics Mihaillal, ajánlja
neki Boriszt segédtisztnek. Akkor legalább nyugodt volnék, s akkor...

Vaszilij herczeg elmosolyodott. - Ezt nem igérem. Fogalma nincs, hogy
mennyire ostromolják Kutuzovot azóta, hogy főparancsnokká kinevezték.
Ő maga úgy nyilatkozott előttem, hogy a moszkvai úriasszonyok úgy
látszik valamennyien összebeszéltek, hogy a gyermekeiket mind
átengedik neki segédtiszteknek.

- Nem, ígérje meg, addig nem eresztem el, édes lelkem, jóltevőm...

- Papa, - ismételte a szép herczegnő ugyanolyan hangon, - elkésünk.

- Nos hát, a viszontlátásra, Isten vele. Hiszen látja...

- Tehát holnap szól az uralkodónak?

- Föltétlenül, de hogy Kutuzovnak is szólok-e, azt nem ígérem.

- Ugyan, ígérje meg Basile, - szólt utána Mihajlovna Anna, azzal a
kaczér mosolylyal, mely valamikor alkalmasint sajátja volt, de most
éppenséggel nem illett kiaszott ábrázatához. Szemlátomást
megfeledkezett az éveiről és puszta szokásból szabadjára engedte
összes egykori asszonyi képességeit. De alig hogy a herczeg kiment,
újra megjelent az arczán az a mesterkélt és hideg kifejezés, mely
annakelőtte ott ült rajta. Visszatért ahhoz a társasághoz, a melyben a
vicomte folytatta az elbeszélését, s megint úgy tett, mintha
odafigyelne, pedig csak a távozás idejét leste, mert hiszen a dolgát
elvégezte.

- De mit szól ehhez az utolsó koronázási komédiához ott Milanoban? -
kérdezte Pavlovna Anna. - És ime, egy még újabb komédia: Genua és
Lucca népe kifejezi az óhajtását Buonaparte úr előtt, Buonaparte úr
pedig ott ül a trónuson és teljesíti a nép kívánságait. Oh! Ez pompás
valami! Na, ettől az ember akár meg is bolondulhat. Mintha csak az
egész világ elvesztette volna a fejét.

Andrej herczeg elmosolyodott és egyenesen belenézett Pavlovna Anna
arczába.

- Az Isten koronát adott nekem; jaj annak, a ki hozzá mer nyúlni, -
mondotta (ezek Buonaparte szavai voltak, melyeket akkor mondott, mikor
a koronát a fejére tették.) - Azt mondják rendkívül szép volt, mikor
ezeket a szavakat mondta, - tette hozzá, s még egyszer ismételte
ezeket a szavakat olaszul: - "Dio me la dona, guai a qui la tocca".

- Remélem, - folytatta Pavlovna Anna, - hogy ez volt az a csepp, a
melytől a pohár kicsordul. Az uralkodók nem tűrhetik tovább ezt az
embert, a ki mindenkit megfenyeget.

- Az uralkodók! Nem beszélek Oroszországról, - mondotta a vicomte
udvariasan és váratlanul. - Az uralkodók! De vajjon mit tettek XVIII.
Lajosért, a királynéért, Jelizavetáért? Semmit, - folytatta
nekihevülve. - És higyjék meg nekem, hogy el fogják venni büntetésüket
azért, hogy a Bourbonok ügyét cserben hagyták. Az uralkodók! Követeket
küldenek majd, hogy a trónbitorlót üdvözöljék.

S megvetően felsóhajtva, megint megváltoztatta a helyzetét. Hyppolit
herczeg, a ki lorgnette-jével felé fordúlt, s elkérvén tőle egyik
tűjét, elkezdte vele az asztalra rajzolni a Condé-k czímerét. Olyan
fontoskodó arczczal magyarázgatta neki ezt a czímert, mintha csak a
herczegné fölkérte volna rá.

A herczegné mosolyogva hallgatta.

- Ha Bonaparte még egy évig a franczia trónon marad, - folytatta a
vicomte a megkezdett beszélgetést, egy olyan embernek az ábrázatával,
a ki nem hallgat a többiekre, hanem ebben a dologban, melyet mindenki
másnál jobban ismer, csak a maga gondolatmenetét követi, - akkor
nagyon is messzire találnak menni a dolgok. A fondorkodások, az
erőszakoskodások, a számkivetések és a kivégzések örök időkre
megsemmisítik a franczia társaságot, - értem a jó társaságot, - és
akkor...

Vállat vont s a kezeivel hadonászott. Pierre, a kit ez a beszélgetés
érdekelt, akart valamit mondani, de Pavlovna Anna, a ki ott őrködött
felette, közbevágott:

- Sándor czár, - mondotta azzal a szomorúsággal, a melylyel a császári
családra vonatkozó nyilatkozatait mindig kísérni szokta, -
kijelentette, hogy ő teljesen a francziákra bízza kormányformájuknak a
megválasztását. S én azt hiszem, semmi kétség az iránt, hogy a bitorló
alól felszabadulva, az egész nemzet törvényes királya karjaiba veti
magát, - mondotta Pavlovna Anna, iparkodván az emigránssal és a
royalistával szemben szeretetreméltó lenni.

- Ez még kétséges, - szólott Andrej herczeg. - A vicomte úr joggal
mondja, hogy a dolgok már nagyon is messzire jutottak. Én azt hiszem,
hogy nehéz lesz visszatérni a régihez.

- A mennyire én hallottam, - szólt bele ismét Pierre elpirulva, - már
csaknem az egész nemesség Bonaparte pártjára állott.

- Ezt a bonapartisták mondják, - szólott a vicomte a nélkül, hogy
Pierre-re nézett volna. - Mostanában nagyon bajos ám Francziaország
közvéleményét megösmerni.

- Ezt Buonaparte mondotta, - jegyezte meg Andrej herczeg gúnyosan.
(Nyilvánvaló volt, hogy a vicomte nem tetszett neki, s hogy bárha nem
nézett is rá, ő ellene irányozta a szavait.)

- "Én megmutattam nekik a dicsőség útját; nem kellett nekik, -
mondotta rövid hallgatás után, Napoleon szavait ismételvén: -
megnyitottam előttük a termeimet; tömegesen özönlöttek..." Nem tudom,
mennyiben volt joga így beszélni.

- Semennyiben! - felelt a vicomte. - A herczeg meggyilkoltatása után
még a legelfajultabb emberek is megszűntek hőst látni benne. Ha hős
volt is egyes emberek szemében, - szólott a vicomte Pavlovna Annához
fordúlva, - a herczeg megöletése után egy vértanúval több lett az
égben és egy hőssel kevesebb a földön.

Pavlovna Annának és másoknak még arra se volt idejük, hogy egy
mosolylyal jutalmazzák a vicomtenak ezeket a szavait, mikor Pierre
megint beleszólt a beszélgetésbe és Pavlovna Anna, bár megérezte, hogy
valami illetlenséget fog mondani, már nem tudta őt ebben megakadályozni.

- Enghien herczeg kivégeztetése, - mondotta monsieur Pierre, - állami
szükségesség volt, s én határozottan lelki nagyságot látok abban, hogy
Napoleon nem félt ezért a cselekedetért egymaga elvállalni a
felelőséget.

- Istenem! Oh Istenem! - szólott Pavlovna Anna rémült suttogással.

- Ön helyesli a gyilkosságot?... hogyan, monsieur Pierre, ön a
gyilkosságban lelki nagyságot lát! - mondotta a kis herczegné
mosolyogva és közelebb húzta a kézimunkáját.

- Áá! Óoh! - méltatlankodtak mindenfelé.

- Pompás! - szólott Hyppolit herczeg angolul, s a tenyerével elkezdte
csapdosni a térdét. A vicomte csak vállat vont.

Pierre a szemüvege fölött diadalmasan nézett végig a hallgatóin.

- Én azért beszélek így, - folytatta elszántan, - mert a Bourbonok
megszöktek a forradalom elől és átengedték a népet az anarchiának; s
egyedül Napoleon volt az, a ki meg tudta érteni és le tudta győzni a
forradalmat, s azért a közjó érdekében nem állhatott meg egyetlen
ember élete előtt.

- Nem volna kedve átmenni ahhoz a másik asztalhoz? - szólt rá Pavlovna
Anna. De Pierre, a nélkül, hogy felelt volna, folytatta a mondókáját.

- Nem, - mondotta mind jobban nekihevülve: - Napoleon nagy, mert a
forradalom fölé tudott emelkedni, elnyomta a visszaélést, s
fönntartott mindent, a mi jó - a polgárok egyenlőségét, a szó és a
sajtó szabadságát, s csakis ezért szerezte meg magának a hatalmat.

- Igen, ha hatalomra jutván, azt nem gyilkolásra használta volna föl,
hanem átadta volna a törvényes királynak, - mondotta a vicomte, -
akkor én is nagy embernek ismerném el őt.

- Ezt nem tehette volna meg. A nép csak azért adta az ő kezébe a
hatalmat, hogy ő viszont megszabadítsa a népet a Bourbonoktól, és mert
nagy embert látott benne. A forradalom nagy dolog volt ám, - folytatta
monsieur Pierre, ezzel az elszánt és kihívó vezérgondolattal elárulván
nagy fiatalságát és azt a vágyát, hogy minél teljesebben kimondjon
mindent.

- A forradalom és a királygyilkosság nagy dolog?... Ezek után... De
nem akarna átmenni a másik asztalhoz? - ismételte Pavlovna Anna.

- Rousseau "társadalmi szerződése" - mondotta a vicomte szelíd
mosolylyal.

- Én nem beszélek a királygyilkosságról. Én az eszméről beszélek.

- Igen, a rablás, az öldöklés és a királygyilkosság eszméjéről, -
szólt közbe ismét egy gúnyos hang.

- Ezek természetesen szélsőségek voltak, de nem is ezekben van az
egésznek a jelentősége; a dolog jelentősége az emberi jogokban, az
előítéletek alól való fölszabadulásban, s a polgárok egyenlőségében
van, és mindezeket az eszméket Napoleon teljes erejükben fönntartotta.

- Szabadság és egyenlőség, - szólott a vicomte megvetően, mintha csak
rászánta volna magát, hogy végre a legkomolyabban bebizonyítja ez
ifjoncz beszédének teljes ostobaságát, - csupa nagyhangú szó, mely már
rég kompromittálva van. Ki ne szeretné a szabadságot és az
egyenlőséget? Már a mi Üdvözítőnk is a szabadságot és az egyenlőséget
hirdette. De vajjon a forradalom után boldogabbak lettek az emberek?
Ellenkezőleg. Mi akartuk a szabadságot, de Bonaparte megsemmisítette.

Andrej herczeg mosolyogva nézett hol Pierre-re, hol a vicomtera, hol
pedig a ház úrnőjére. Pierre első kirohanásának az első pillanatában
Pavlovna Anna, a világban való járatossága ellenére is,
elszörnyűködött; de mikor látta, hogy a vicomte Pierre istenkáromló
szavaira se jött ki a sodrából, s mikor meggyőződött róla, hogy ezeket
a szavakat elfojtani már amúgy is lehetetlen, összeszedte magát, és a
vicomtehoz csatlakozván, megrohanta a szónokot.

- De kedves monsieur Pierre, - mondotta Pavlovna Anna, - hogy'
magyarázza ön azt a nagy embert, a ki minden vád és minden tárgyalás
nélkül képes volt egy herczeget, vagy egyszerűen egy ártatlan embert
kivégeztetni?

- Én meg azt kérdem, - szólott a vicomte, - hogy' magyarázza monsieur,
Brumaire 18-ikát? Hát ez tán' nem volt árulás? Ez gazság volt, mely
éppenséggel nem hasonlít egy nagy ember eljárásához.

- Hát az afrikai foglyok, a kiket felkonczoltatott? - jegyezte meg a
kis herczegné, - ez rettenetes! - S vállat vont.

- Parvenu, akármit mondjanak is, - tódította Hyppolit herczeg.

Monsieur Pierre nem tudta kinek feleljen, végignézett mindannyiukon és
elmosolyodott. Az ő mosolya nem volt olyan, mint másoké, mely
összeolvad a komolysággal, ő nála, ellenkezőleg, mikor a mosoly
megjelent, egyszerre, egy pillanat alatt eltűnt arczának a komolysága,
sőt valamelyes mogorvasága is, és egy egészen más, gyerekes, jóságos,
sőt ostoba és mintegy bocsánatot kérő arcz váltotta föl a helyét.

A vicomte előtt, a ki most látta őt először, tisztán állott, hogy ez a
jakobinus korántsem olyan félelmes, mint a minők a szavai. Mindannyian
elhallgattak.

- Hogy' akarják, hogy mindenkinek egyszerre feleljen? - szólalt meg
Andrej herczeg. - Azután meg különbséget kell tenni az államférfiú, a
magánember, a hadvezér és a császár cselekedetei közt. Nekem legalább
úgy tetszik.

- Igen, igen, természetesen, - kapott rajta Pierre, megörülvén a
váratlan támogatásnak.

- Azt lehetetlen be nem ösmerni, - folytatta Andrej herczeg, -
Napoleon, mint ember nagy az arcolei hidon, a jaffai kórházban, a hol
kezet szorít a pestis-betegekkel, - de... de vannak más cselekedetei,
a melyeket bizony bajos igazolni.

Andrej herczeg, a ki nyilván enyhíteni akarta Pierre szavainak a
kellemetlen hatását, fölkelt, hogy távozzék, s intett a feleségének is.

- - - - - - - - - - - - - - - - - - - - - - - - - - - - - - - - - - -
- - - - - - - - - - - - - - - - - - - - - - - - - - - - -

Egyszerre Hyppolit herczeg fölkelt, s egy kézintéssel valamennyiüket
fölkérvén, hogy maradjanak és üljenek le, így szólott:

- Ma egy pompás moszkvai adomát hallottam; önöknek is kedveskednem
kell vele. Bocsásson meg vicomte, de oroszul fogom az adomát
elmondani, mert különben minden sava-borsa kárbavész. - És Hyppolit
herczeg elkezdett beszélni oroszul, de olyan kiejtéssel, a minővel
azok a francziák beszélnek, a kik egy évet töltöttek Oroszországban.
Hyppolit herczeg olyan szívósan követelte az elbeszéléséhez a
jelenvoltak figyelmét, hogy valamennyien megállottak.

- Van Moszkvában egy úrnő, egy előkelő dáma. És ez a dáma nagyon
fösvény. Szüksége volt a kocsija mögé két inasra. Még pedig szép,
szálas inasra. Már olyan volt az ízlése. S volt neki egy szobaleánya,
a ki szintén szép, nyúlánk leány volt. Azt mondotta...

Hyppolit herczeg itt elgondolkozott és szemlátomást valamin törte a
fejét.

- Azt mondotta... igen azt mondotta: "leányzó, (már mint a szobaleány)
ölts libériát, és jőjj velem, a kocsim után, látogatásokat fogunk
tenni".

Ekkor Hyppolit herczeg nagyot szusszant és sokkal előbb elkaczagta
magát, mint a hallgatói, a mi nagyon kedvezőtlen benyomást keltett, az
ő hátrányára. De azért néhányan, köztük az éltes hölgy és Pavlovna
Anna is, elmosolyodtak.

- El is ment. Hirtelen nagy szél támadt. A leány elvesztette a
kalapját, s hosszú haja szétbomlott...

Itt már nem tudta magát tovább tartóztatni, és szakgatott kaczagásra
fakadt, miközben így szólt:

- És az egész világ megtudta...

Ezzel az adoma véget ért. Bár teljességgel érthetetlen volt, hogy
miért mesélte ezt el, s hogy miért kellett ezt föltétlenül oroszul
elmondania, de azért Pavlovna Anna és mások is teljes mértékben
méltányolták Hyppolit herczeg nagyvilági szeretetreméltóságát, a
melylyel monsieur Pierre oly kevéssé szeretetreméltó kirohanását olyan
kellemesen fejezte be. Az adoma után a társalgás a legutóbbi és a
legközelebbi bálra, a szinházra és arra vonatkozó apró és
jelentéktelen eszmecserékre foszlott szét, vajjon kik, hol és mikor
fogják egymást ismét viszontlátni.



V.

A vendégek köszönetet mondva Pavlovna Annának ezért az elragadó
estéért, oszladozni kezdtek.

Pierre nagyon faragatlanul viselkedett. Kövér, a szokottnál jóval
magasabb termetű, széles vállú s nagy, vörös kezű ember lévén, mint
mondani szokás, nem tudta, hogy' kell egy szalonba belépni, és még
kevésbbé tudott belőle távozni, vagyis távozása előtt valami nagyon
kellemeset mondani. Ezenkívül szórakozott is volt. Mikor fölkelt, a
kalapja helyett egy tollbokrétával díszített, háromszögletes tábornoki
kalapot kapott föl, s a forgóját simogatva mindaddig szorongatta, míg
a tábornok vissza nem kérte tőle. De minden szórakozottságáért s a
mozgásban és a beszédben való ügyefogyottságért kárpótolt arczának
jólelkű, egyszerű és szerény kifejezése. Pavlovna Anna odafordúlt
hozzá és keresztényi szelídséggel tudtára adván, hogy iménti
kirohanását megbocsátotta, bólintott felé és így szólt:

- Remélem, hogy még látom, de azt is remélem, hogy meg fogja
változtatni a nézeteit, kedves monsieur Pierre, - mondotta.

Mikor ezt megmondta neki, ő semmit se felelt, csak meghajtotta magát,
s mindannyiuknak még egyszer megmutatta a mosolyát, mely semmit se
mondott, ha csak ezt nem: "Nézetek ide, nézetek oda, de hiszen
láthatják, milyen pompás és jó fiú vagyok". S Pavlovna Annával
egyetemben valamennyien önkéntelenül érezték, hogy így is van.

Andrej herczeg kiment az előszobába és odatartván a vállait az
inasnak, a ki rádobta a köpenyét, egykedvűen hallgatta a feleségének
Hyppolit herczeggel való fecsegését, a ki szintén kijött az
előszobába. Hyppolit herczeg közvetlenül ott állott az áldott
állapotban lévő, csinos herczegné mellett, s lorgnette-jén keresztül
makacsúl rászögezte a szemeit.

- Menjen be, Anette, megfázik, - szólott a kis herczegné, Pavlovna
Annától búcsúzkodván. - Tehát rendben van, - tette hozzá halkan.

Pavlovna Anna már módját ejtette, hogy Lizával beszéljen arról a
házasságról, a melyet Anatole és a kis herczegné sógornője közt
tervezett.

- Teljesen megbízom önben, kedves barátnőm, - mondotta Pavlovna Anna
szintén halkan, - ön majd ír neki és közli velem is, hogy az apja hogy
gondolkozik a dologról. A viszontlátásra, - s ezzel bement az
előszobából.

Hyppolit herczeg odament a kis herczegnéhez, s egészen közel
odahajtván hozzá a fejét, suttogva elkezdett valamit mondani neki.

Két inas állt ott, az egyik a herczegnéé, a másik az övé, s
nagykendővel és felöltővel a kezében, várta, mikor fejezik be a
mondókájukat, s olyan ábrázattal hallgatta a franczia beszédet,
melyhez nem is konyított, mintha mindent, a mit csak mondtak,
megértett volna, csak nem akarná ezt elárúlni. A herczegné, mint
mindig, mosolyogva beszélt és nevetve hallgatott.

- Nagyon örülök, hogy nem mentem el a nagykövethez, - szólott Hyppolit
herczeg, - tiszta unalom... Gyönyörű este volt, nemde, gyönyörű volt?

- Azt mondják, hogy az a bál nagyon szép lesz, - felelt a herczegné,
elfintorítva pelyhesszélű ajakát. - A társaság szépei mind ott lesznek.

- Nem mind, mert ön nem lesz ott; nem mind, - jegyezte meg Hyppolit
herczeg örömteljesen mosolyogva s elvette az inastól a nagykendőt, sőt
még félre is tolván őt, elkezdte fölsegíteni a herczegnőre. Vajjon
ügyetlenségből-e vagy szándékosan (ezt senki se láthatta), de mikor a
nagykendő már a helyén volt, még sokáig nem vette le a kezét, s szinte
átölelte a fiatal hölgyet.

A herczegné kecsesen, s folyton mosolyogva félrehúzódott, elfordúlt és
az urára nézett. Andrej herczegnek be voltak hunyva a szemei. Olyan
álmosnak és kimerűltnek látszott.

- Készen van? - kérdezte a feleségétől s egy pillantást vetett rá.

Hyppolit herczeg sietve fölvette a redingote-ját, mely a legújabb
divat szerint a sarkáig ért, s belegabalyodván kifutott a feljáróra a
herczegné után, a kit az inas fölsegített a kocsira.

- Herczegné, a viszontlátásra, - kiáltott rá, miközben a nyelve is épp
úgy megbicsaklott, mint a lábai.

A herczegné a ruháját összekapva beült a hintó homályába; az ura meg
eligazította a kardját; Hyppolit herczeg pedig szolgálatkészség ürügye
alatt még mindig ott lábatlankodott körülöttük.

- Bocsásson meg, uram, - fordult oda Andrej herczeg szárazon és
barátságtalanúl Hyppolit herczeghez, a ki az útjában állott.

- Pierre, várlak, - szólott ugyancsak Andrej herczeg hangja szelíden
és lágyan.

A csatlós megindúlt s a hintó kerekei dübörögve robogtak tova.
Hyppolit herczeg szakgatott mosolylyal állt a följárón és várta a
vicomte-ot, a kinek megigérte volt, hogy hazaviszi.

- - - - - - - - - - - - - - - - - - - - - - - - - - - - - - - - - - -
- - - - - - - - - - - - - - - - - - - - - - - - - - - - -

- Nos, drágám, az ön kis herczegnéje igazán nagyon kedves! - mondotta
a vicomte, mikor Hyppolittal beült a hintóba. - Nagyon kedves, -
megcsókolta az ujjai hegyét, - és tökéletes franczia asszonyka.

Hyppolit szuszogva elmosolyodott.

- De tudja-e, hogy ön, ártatlan külseje ellenére is, rettenetes ember,
- folytatta a vicomte. - Sajnálom a férjet, ezt a tisztecskét, a ki
valósággal az uralkodó herczeget játszsza.

Hyppolit megint elszusszantotta magát és nevetve így szólt:

- S ön még azt mondta, hogy az orosz hölgyek rosszabbak a
francziáknál? Csak bánni kell velük tudni.

Pierre, a ki előre ment volt, mint aféle bennfentes ember bement
Andrej herczeg dolgozószobájába, s szokása szerint legott ledőlt a
pamlagra, levette a polczról az első könyvet, mely a kezébe akadt
(Caesar emlékiratait), s nekikönyökölve, a kellő közepén elkezdte
olvasni.

- Mit csináltál m-me Shererrel? Még utóbb komolyan belebetegszik, -
mondotta Andrej herczeg, a mint a szobába lépett és kis fehér kezeit
dörzsölgette.

Pierre egész testével egyet fordúlt, úgy, hogy megrecscsent alatta a
pamlag, élénk arczát Andrej herczeg felé fordította, elmosolyodott és
legyintett a kezével. - Nem, ez az abbé nagyon érdekes ember, de nem
ért a dologhoz... Szerintem az örök béke igen is lehetséges, de... nem
is tudom, hogy' mondjam... de nem a politikai egyensúly útján...

Andrej herczeget az ilyen elvont elmélkedések nyilván nem érdekelték.

- Nem lehet ám, mon cher, mindenütt mindazt kimondani, a mit az ember
gondol. Nos, tehát elszántad már magadat valamire? Lovas-testőr
leszel-e vagy diplomata? - kérdezte Andrej herczeg pillanatnyi
hallgatás után.

Pierre felült a pamlagon s maga alá szedte a lábát.

- Képzelje csak, még mindig nem tudom. Sem ez, sem az nincs inyemre.

- De valamire csak el kell szánnod magadat? Az apád vár.

Pierre-t tíz éves korában egy abbé-nevelő társaságában külföldre
küldték, s ott volt húsz esztendős koráig. Mikor visszatért Moszkvába,
az apja az abbét elbocsátotta és így szólt a fiatal emberhez: - Most
pedig menj el Pétervárra, nézz körül és válassz. Én beleegyezem
mindenbe. Ime egy levél Vaszilij herczeghez, és ime, itt van pénz is.
Írj mindenről, mindenben kész vagyok segítségedre lenni. - Pierre
immár három hónap óta válogatott a pályák között és nem csinált
semmit. Erről a válogatásról beszélt neki most Andrej herczeg. Pierre
megdörzsölte a homlokát.

- De alkalmasint szabadkőmüves, - mondotta, az abbét értve alatta, a
kivel az estélyen találkozott.

- Eh, badar beszéd, - vágott közbe ismét Andrej herczeg, - térjünk
inkább a dologra. Voltál már a lovas testőrségnél?

- Nem, nem voltam, de lám, mi jutott eszembe, már rég akartam mondani.
Most háborút viselünk Napoleon ellen. Ha ez a háború a szabadságért
folyna, azt érteném, s én lennék az első, a ki katonai szolgálatba
lépnék; de segítségére lenni Angliának és Ausztriának a világ
legnagyobb embere ellen... ez nem szép.

Andrej herczeg csak a vállát vonogatta Pierre gyerekes beszédére. Úgy
tett, mintha ekkora badarságra nem is lehetne felelni; és csakugyan,
erre a naiv kérdésre bajos is lett volna mást felelni, mint a mit
Andrej herczeg felelt. - Ha az emberek mindig csak a maguk
meggyőződéséért háborúskodnának, akkor nem volna háború, - mondotta.

- Lám, ez volna aztán a pompás, - szólott Pierre.

Andrej herczeg elmosolyodott. - Az nagyon meglehet, hogy ez pompás
volna, de nem lesz meg soha.

- De hát ön miért megy akkor a háborúba? - kérdezte Pierre.

- Miért? Magam se tudom. Mert kell. Azonkívül, megyek, mert... - Itt
megakadt. - Megyek, mert ez az élet, a melyet itt élek, nem nekem való.



VI.

A szomszéd szobából női ruha suhogása hallatszott. Andrej herczeg
mintegy fölócsudván, összerezzent s az arcza ugyanolyan kifejezést
öltött, mint Pavlovna Anna szalonjában. Pierre leeresztette a lábait a
pamlagról. Belépett a herczegné. Már más, otthoni, de épp oly
választékos és friss ruha volt rajta. Andrej herczeg fölkelt, és
előzékenyen széket tolt elé.

- Sokszor elgondolom, mért van az, - szólalt meg, szokása szerint
francziául, miközben gondosan elhelyezkedett a karosszékben, - mért
van az, hogy Anette nem ment férjhez? Uraim, milyen ostobák is maguk
mind, hogy nem vették őt feleségül. Már megbocsássanak, de önök semmit
sem értenek az asszonyokhoz. Milyen kötekedő ember maga, monsieur
Pierre.

- Az urával is folyton csak kötekedem; nem értem, mért akar háborúba
menni, - szólott Pierre s minden tartózkodás nélkül (mely pedig fiatal
embereknek hölgyekkel való érintkezésében olyan gyakori) fordúlt a
herczegnéhez.

A herczegné összerezzent. Pierre szavai nyilván az elevenére
tapintottak.

- Oh, hiszen én is csak ugyanazt mondom! - szólott. - Nem értem,
határozottan nem értem, hogy' nem tudnak meglenni a férfiak háború
nélkül? Mért van az, hogy mi, asszonyok, semmit sem akarunk, nekünk
semmi se kell? De ime, ítéljen ön maga. Én mindig mondom neki: ő itt
segédtisztje a nagybácsinak, a lehető legfényesebb állása van. Olyan
jól ösmeri, olyan nagyra becsüli mindenki. A napokban Apraxinéknál
hallom, a mint egy hölgy kérdezi: - Ez az az ösmert Andrej herczeg? -
Becsületszavamra! - Elmosolyodott. - Minden ajtó tárva van előtte.
Nagyon könnyen szárnysegéddé is lehetne. A mint bizonyára tudja, az
uralkodó is kegyes volt iránta. Éppen Anette-el is beszéltünk róla,
milyen könnyű volna ezt eligazítani. Mit szól hozzá?

Pierre rápillantott Andrej herczegre, s látván, hogy ez a beszélgetés
nincs inyére, semmit se felelt.

- Mikor megy? - kérdezte.

- Oh, ne is beszéljen erről az utazásról. Ne is beszéljen róla.
Hallani sem akarok felőle, - szólalt meg a herczegné épp olyan
szeszélyesen enyelgő hangon, a minővel a szalonban Hyppolit herczeggel
beszélt s a mely annyira nem illett ahhoz a családi körhöz, a melynek
Pierre is úgyszólván egyik tagja volt. - Ma, mikor úgy elgondoltam,
hogy mindezeket a kedves összeköttetéseket meg kell szakítanom. -
Aztán meg, hiszen tudod, Andrej?... - Jelentőségteljes pillantást
vetett az urára. - Félek! Félek! - suttogta, s megborzongott a háta.
Az ura olyan pillantással nézett rá, mintha csodálkozva vette volna
észre, hogy ő rajta és Pierren kívül még valaki van a szobában; és
hideg udvariassággal kérdőleg fordúlt a feleségéhez:

- Mitől félsz, Liza? Én nem értelek, - mondotta.

- Lám, milyen önzők a férfiak, mind, egytől-egyig önzők! Holmi
szeszélyből itt hagy engem, s zár alá tesz valahol falún, egyedül.

- Az apáddal és a hugoddal, ne feledd, - szólott Andrej herczeg halkan.

- Az mindegy, de azért egyedül, a barátaim nélkül... És még azt
akarja, hogy ne féljek.

A hangja immár duzzogóvá vált, az ajka fölhúzódott, s valami mogorva,
állatias, mókus-kifejezést kölcsönzött az arczának. Elhallgatott, mert
nem tartotta illendőnek, hogy Pierre jelenlétében az állapotáról
beszéljen, pedig hát voltaképpen csakis erről volt szó.

- De azért mégsem értem, mitől félsz, - szólott Andrej herczeg
vontatottan, s le nem vette a szemét a feleségéről. A herczegné
elpirult és kétségbeesetten legyintett a kezével.

- Nem, Andrej, én csak azt mondom, hogy te annyira, de annyira
megváltoztál...

- Az orvosod azt parancsolta, hogy korábban feküdjél le, - mondotta
Andrej herczeg. - Tán elmennél aludni.

A herczegné nem szólt semmit, s kurta és pelyhesszélű ajka egyszerre
megrezzent; Andrej herczeg fölkelt és vállat vonva elkezdett a
szobában föl és alá járni.

Pierre a szemüvege fölött álmélkodva és naivul nézett hol ő rá, hol a
herczegnére, s elkezdett fészkelődni, mintha ő is föl akarna kelni, de
megint meggondolta magát.

- Bánom is én, hogy monsieur Pierre is itt van, - szólalt meg
egyszerre a kis herczegné és csinos arcza hirtelen pityergő kifejezést
öltött. - Már rég meg akartam tőled kérdezni, Andrej: mért változtál
te meg annyira irántam? Mit vétettem én neked? Te bevonulsz a
hadsereghez és nem esik meg a szíved rajtam. Miért?

- Liza! - Andrej herczeg csak ennyit mondott, de ebben az egy szóban
kérés is volt, meg fenyegetés is, de különösen, mélységes meggyőződés
az iránt, hogy a herczegné máris megbánta azt, a mit az imént mondott;
de a herczegné szaporán folytatta: - Te úgy bánsz velem, mintha beteg
vagy kis gyerek volnék. Látok én mindent. Vajjon félesztendővel
ezelőtt, akkor is ilyen voltál?

- Liza, kérlek, hadd el, - szólott Andrej herczeg még nyomatékosabban.

Pierre, a kit ez a beszélgetés mind jobban és jobban fölizgatott,
fölkelt és odament a herczegnéhez. Úgy látszott, mintha nem tudná
elviselni a könyeket és maga is kész volna sírva fakadni.

- Csillapodjék, herczegné. Mindezt csak úgy képzeli, mert, biztosítom
róla, magam tapasztaltam... mert... Nem, bocsásson meg, itt fölösleges
az idegen ember... Nem, csillapodjék... Isten vele.

Andrej herczeg a kezénél fogva tartóztatta.

- Nem, megállj Pierre. A herczegné lesz olyan jó, s nem fog akarni
engem attól az élvezettől megfosztani, hogy veled töltsem az estét.

- Igen, mindig csak magával törődik, - szólott a herczegné, boszús
könyeit visszafojtva.

- Liza, - mondotta Andrej herczeg szárazon, s annyira emelt hangon,
mely elárúlta, hogy fogytán van a türelme.

A herczegné szép arczocskájának boszús, mókuskifejezését egyszerre a
rémület részvétet keltő kifejezése váltotta föl; gyönyörű
szemecskéivel lopva pislogott az urára s megjelent az arczán az a
félénk és bűnbánó kifejezés, mely a lecsüggő farkát szaporán, de
gyöngén csóváló kutyáéra emlékeztet.

- Istenem, istenem! - sóhajtott föl a herczegné, s félkézzel fölfogván
a ruháját, odament az urához és megcsókolta a homlokát.

- Isten veled, Liza, - mondotta Andrej herczeg, s fölkelvén, mintha
csak valami idegen lett volna, udvariasan megcsókolta a kezét.

- - - - - - - - - - - - - - - - - - - - - - - - - - - - - - - - - - -
- - - - - - - - - - - - - - - - - - - - - - - - - - - - -

A két jó barát hallgatott. Sem az egyik, sem a másik nem kezdett el
beszélni. Pierre ránézett Andrej herczegre, Andrej herczeg pedig kis
kezével a homlokát dörzsölte.

- Gyerünk vacsorálni, - mondotta fölsóhajtva, miközben fölkelt és az
ajtó felé indult.

Beléptek az ujonnan, előkelően és gazdagon berendezett ebédlőbe. A
szalvétáktól kezdve az ezüstig a fayence-edényekig és a kristály-üveg
fölszerelésig minden magán viselte az ujságnak azt a sajátszerű
bélyegét, mely az új házasok háztartását jellemzi. A vacsora kellő
közepén Andrej herczeg rákönyökölt az asztalra, s mint az olyan ember,
a kinek már régóta nyomja valami a lelkét, s most végre rászánta
magát, hogy előáll vele, az ideges ingerültség kifejezésével az
arczán, melyet Pierre eddig még soha se tapasztalt nála, elkezdett
beszélni: - Soha, soha ne nősülj meg, barátom; íme én ezt tanácsolom
neked: ne nősülj meg mindaddig, a míg csak el nem mondhatod, hogy
minden lehetőt elkövettél, mindaddig, a mig nem szüntél meg azt a nőt
szeretni, a kit kiválasztottál, míg nem látod őt egészen tisztán, mert
különben csalódol kegyetlenül és helyrehozhatatlanul. Akkor nősülj
meg, mikor megvénültél s már semmire se vagy való... Különben
tönkremegy minden, a mi benned jó és magasztos van. Szétforgácsolódik
csupa semmiségre. Igen, igen, igen! Ne bámulj rám olyan álmélkodással.
Ha a jövőre nézve még vársz magadtól valamit, úgy lépten-nyomon érezni
fogod, hogy rád nézve mindennek vége, s el van előled zárva minden,
kivéve a szalónokat, a hol egy gyékényen árulsz az udvari lakájokkal
és az idiotákkal... Eh, mit!...

Erélyesen legyintett a kezével.

Pierre levette a pápaszemét, a mitől egészen elváltozott, s még több
jóságot árult el az arcza, és csodálkozva nézett a barátjára.

- Az én feleségem, - folytatta Andrej herczeg, - pompás asszony.
Egyike azoknak a ritka asszonyoknak, a kiknél az ember a becsülete
miatt teljesen nyugodt lehet; de édes istenem, mit nem adnék én most
azért, ha nem volnék feleséges ember! Te vagy az első és az egyetlen
ember, a ki előtt ezt kimondom, mert szeretlek téged.

Andrej herczeg, a mikor ezt mondta, még kevésbbé volt hasonló, mint
annakelőtte, ahhoz a Bolkonszkijhoz, a ki kényelmesen elvetette magát
Pavlovna Annánál egy karosszékben, és összeránczolt homlokkal, a fogai
közt franczia szavakat morzsolgatott. Rideg arczának minden izma
ideges élénkséggel remegett; a szemei, a melyekben azelőtt
elhamvadtnak látszott az élet tüze, most átható és ragyogó fényben
csillogtak. Nyilvánvaló volt, hogy minél élettelenebbnek látszott
rendes körülmények közt, annál erélyesebb volt a szinte beteges
ingerültségnek ezekben a perczeiben.

- Te persze nem érted, hogy mért beszélek én így, - folytatta. - Lám,
ebben egy életnek egész históriája van benne. Te Bonaparteról és a
pályafutásáról beszélsz, - mondotta, bár Pierre egy szót se szólt
Bonaparteról. - Te felhozod Bonapartét, csakhogy Bonaparte, a mikor
dolgozott, és lépésről-lépésre tört a czélja felé, szabad volt, nem
ismert semmit a czélján kívül s így el is érte. De add össze magadat
egy asszonynyal, s mint a lelánczolt rab, egyszeriben elveszted minden
szabadságodat. S mind az a remény és erő, a mi benned van, csak
rádnehezedik és megbánással gyötör. Fogadók, pletykák, bálok,
becsvágy, s holmi semmiségek - ime az a bűvös kör, a melyből nem tudok
szabadulni. És most elmegyek a háborúba, a legnagyszerűbb háborúba,
mely valaha volt, s nem tudok semmit, semmire se vagyok való. Én
nagyon szeretetreméltó, és csípősen szellemes vagyok, - folytatta
Andrej herczeg, - s Pavlovna Annánál szívesen hallgatnak engem. És az
a bárgyú társaság, a mely nélkül nem tud meglenni a feleségem, és azok
az asszonyok... Ha csak fogalmad volna róla, milyenek ezek a
nagyvilági hölgyek és általában az asszonyok! Teljesen igaza van az
apámnak. Önzés, becsvágy, korlátoltság, kicsinyesség mindenben - ime
az asszonyok, a mikor olyanoknak mutatják magukat, a minők valójában.
Ha a világban nézed őket, úgy tetszik, mintha még volna bennük valami,
pedig semmi, semmi, semmi! Bizony, ne nősülj lelkem, ne nősülj! -
fejezte be Andrej herczeg.

- Igazán nevetséges, - szólott Pierre, - hogy ön, ön, magát
tehetségtelennek, s az életét - elrontott életnek tartja. Hiszen még
minden, minden előtte van. És ön...

Azt nem mondta ki, hogy ön micsoda, de a hangja elárulta, hogy milyen
nagyra tartja a barátját és milyen sokat vár tőle a jövőben.

"Hogy' is beszélhet így!" - gondolta magában Pierre. Pierre ugyanis
éppen azért tartotta Andrej herczeget a tökéletesség mintaképének,
mert a legnagyobb mértékben egyesítette magában azokat a
tulajdonságokat, a melyek ő benne nem voltak meg, s a melyeket
legtalálóbban az akaraterő fogalmában lehet összefoglalni. Pierre
mindíg bámulta Andrej herczegnek azt a tehetségét, hogy mindenféle és
fajta emberrel oly nyugodtan tudott elbánni, bámulta szokatlan
emlékezőtehetségét, olvasottságát (mindent olvasott, mindent tudott,
mindenhez értett) és különösen azt a tulajdonságát, hogy tudott
dolgozni és tanulni. És ha Pierre gyakran meg is ütközött azon, hogy
Andrejből hiányzik az elmélkedő bölcselkedés adománya (a mire
Pierre-nek különös hajlandósága volt), még ebben sem fogyatkozást,
hanem erőt látott.

A legjobb, legszívélyesebb és legegyszerűbb viszonyok közt is
feltétlenül szükség van a hízelgésre és a magasztalásra, valamint,
hogy a kerekeknek szükségük van a kenőcsre, hogy forogjanak.

- Én már eljátszottam kis játékaimat, - szólott Andrej herczeg. - Mit
is beszéljünk rólam? Beszéljünk inkább terólad, - tette hozzá rövid
hallgatás után s vígasztaló gondolatain elmosolyodott. Ez a mosoly
ugyanabban a pillanatban Pierre arczán is visszatükröződött.

- Hát én rólam ugyan mit beszéljünk? - kérdezte Pierre, gondtalan és
vídám mosolyra húzván az ajkát. - Mi vagyok én voltaképpen? Egy
törvénytelen fiú! - Erre egyszerre mélységesen elpirult. Nyilvánvaló
volt, hogy nagy megerőltetésébe került ezt kimondania. - Se nevem, se
vagyonom... Aztán meg, igazán... - De azt nem mondta meg, hogy mit
igazán. - Én egyelőre szabad vagyok és jól érzem magamat. Csak azt nem
tudom sehogyan sem, mit kezdjek. Komolyan szeretném kikérni a tanácsát.

Andrej herczeg jóságos szemekkel nézett rá. De azért fölényének a
tudata szívélyes és gyöngéd pillantásában is kifejezésre jutott.

- Téged különösen azért szeretlek, mert te vagy az egyetlen igazi
ember a mi egész világunkban. Könnyű neked. Válassz, a mit akarsz, az
tökéletesen mindegy. Te mindenütt be fogsz válni, csak egyet: ne járj
többé ezekhez a Kuraginékhoz s ne folytasd tovább ezt az életet. Ez
annyira nem illik hozzád: mind azok a duhajkodások és huszáros
virtuskodások, mi egy más...

- Mit csináljak, pajtás, - szólott Pierre vállat vonva, - hja az
asszonyok, lelkem, az asszonyok!

- Nem értem, - felelt Andrej. - Tisztességes asszonyok, az egészen
más, de a Kuragin asszonyai, asszonyok és bor,... ezt nem értem!

Pierre Kuragin Vaszilij herczegnél lakott és résztvett a herczeg
fiának, Anatole-nak a kicsapongó életében, ugyanazéban, a kit javítás
czéljából össze akartak házasítani Andrej herczeg húgával.

- Tudja mit, - szólott Pierre, mintha egyszerre szerencsés ötlete
támadt volna, - komolyan, már rég gondoltam erre. Ilyen élet mellett
nem is gondolhatok s nem is szánhatom el magamat semmire. A fejem is
fáj, pénzem sincs. Mára is meghítt, de nem megyek el.

- Add becsületszavadat, hogy nem mégy oda többet!?

- Becsületszavamra!

- - - - - - - - - - - - - - - - - - - - - - - - - - - - - - - - - - -
- - - - - - - - - - - - - - - - - - - - - - - - - - - - -

Már két óra volt éjfél után, mikor Pierre a barátjától eltávozott.
Valódi júniusi, pétervári fehér éjszaka volt. Pierre beleült egy
bérkocsiba, azzal az elhatározással, hogy haza megy. De minél közelebb
jutott otthonához, annál inkább érezte annak a lehetetlenségét, hogy
ezen az éjszakán, mely inkább alkonyathoz vagy hajnalhoz hasonlított,
elaludjék. Messze ellátott az elhagyott utczákon. Útközben eszébe
jutott, hogy Kuragin Anatole-nál ma este együtt van a szokott
kártyatársaság, mely játék után szokott kezdeni iddogálni, s Pierre
egyik kedvencz mulatságával szokta az estét befejezni.

- Jó volna elmenni Kuraginhoz, - gondolta magában. De legott eszébe
jutott Andrej herczegnek adott becsületszava, hogy nem megy oda többet.

De, mint ez az úgynevezett gyengejellemű embereknél rendesen lenni
szokott, egyszerre olyan szenvedélyes vágy fogta el, hogy ezt az oly
jól ismert kicsapongó életet még egyszer megízlelje, hogy végre is
rászánta magát, hogy mégis csak elmegy. Egyúttal az is az eszébe
ötlött, hogy adott szava semmit sem ér, mert még előbb, mintsem Andrej
herczegnek, becsületszavát adta Anatole herczegnek is, hogy elmegy,
aztán meg elgondolta, hogy ezek a becsületszóra tett igéretek mind
csak olyan általános és minden határozott tartalom nélkül való dolgok,
különösen ha meggondolja az ember, hogy könnyen megeshetik, hogy
holnap vagy meghal, vagy valami más olyan rendkívüli dolog éri, hogy
se becsületes, se becstelen nem lesz többé. Az ilyen alakoskodások,
melyek egyszeriben minden szándékát és elhatározását semmivé tették,
gyakran hatalmukba kerítették Pierre-t. Elment tehát Kuraginhoz.

Megérkezvén egy a lovas-testőrség kaszárnyája mellett lévő nagy ház
feljárójához, a melyben Anatole lakott, Pierre a kivilágított lépcsőn
fölsietve, belépett egy nyitott ajtón. Az előszobában nem volt senki;
üres palaczkok, köpenyek és sárczipők hevertek benne szanaszét, borgőz
ütötte meg az orrát, a távolból zaj és kiabálás hallatszott.

A vacsora és a játék már véget ért, de a vendégek még nem oszlottak
szét. Pierre ledobta a köpenyét és belépett az első szobába, a hol még
ott voltak a vacsora maradványai, s egy inas, abban a hitben, hogy
senki se látja, egymásután hajtogatta föl a poharakban maradt borokat.
A harmadik szobából lárma, kaczagás, ismerős hangok kurjogatása s egy
medve dörmögése hallatszott ki. Vagy nyolcz fiatal ember
sürgött-forgott nagy buzgalommal a nyitott ablak körül. Hárman egy
fiatal medvével bíbelődtek, melyet egyikük lánczon vezetett és
ijesztgette vele a többieket.

- Steevens-re teszek százat! - kiáltott az egyik.

- Csak vigyázz, meg ne járjad! - kiáltott a másik.

- Én meg Dolochovra! - kiáltott a harmadik. - Üsd szét, Kuragin.

- Ugyan, hagyjátok már azt a Miskát, mikor itt fogadásokról van szó.

- De egy szuszra, különben vége! - kiáltott a negyedik.

- Jakov, egy palaczkot ide, Jakov! - kiáltott föl maga a házigazda,
egy fiatal, szép fiú, a ki a melle közepén szétnyitott egy szál ingben
állt ott a csoport közepén. - Megálljunk, urak. Im' itt van Pjotrusa,
az én kedves barátom, - fordult oda Pierre-hez. Egy másik derült,
kékszemű, alacsony termetű fiatal ember hangja, mely a sok borízű hang
között különösen feltünt józan csengésével, megszólalt az ablak
mellől: - gyere ide, üsd szét a fogadást! Ez volt Dolochov, a
szemjonovszkij-ezred egyik tisztje, ismert játékos és duhaj vérű
ember, a ki együtt lakott Anatole-al. Pierre vídáman nézett körül és
elmosolyodott. - Semmit sem értek az egészből. Miről van hát szó?

- Megálljunk, ez még nem részeg. Palaczkot ide, - szólott Anatole, s
az asztalról fölkapván egy poharat, odament vele Pierre-hez.

- Mindenekelőtt igyál.

Pierre elkezdett inni, egyik poharat a másik után hajtotta föl s lopva
végigmustrálta a részeg vendégeket, a kik megint az ablak felé
tódultak, és hallgatta a beszédjüket. Anatole újra töltött neki és
elmondta, hogy Dolochov fogadott az angol Steevens-szel, egy
tengerészszel, a ki szintén ott volt, hogy ő, már mint Dolochov, kiül
a harmadik emelet ablakába s ott kifelé lelógó lábakkal, megiszik egy
palaczk rumot.

- No, idd ki hát az egészet! - szólott Anatole, odanyújtván Pierre-nek
az utolsó poharat, - különben nem eresztlek el!

- Nem, nem kell, - mondotta Pierre, s Anatole-t félrelökvén odament az
ablakhoz. Dolochov a kezénél fogta az angolt, és tisztán, világosan
elmondta előtte még egyszer a fogadás föltételeit, miközben főképpen
Anatole-hoz és Pierre-hez fordult.

Dolochov középtermetű, göndörhajú, derült és kékszemű ember volt.
Lehetett vagy huszonötéves. Nem viselt bajuszt, mint a gyalogos
tisztek általában s így a szája, arczának a legszembeszökőbb része,
teljesen látható volt. Ennek a szájnak a vonalai feltünően finom
metszésüek voltak. Felső ajka a közepén hegyes ék módjára erélyesen
ereszkedett le az erőteljes alsóra, s a szája szegleteiben állandóan,
mintha valami kettős - minden szegletben egy-egy - mosoly játszott
volna; s mindez együttvéve, de különösen elszánt, kihívó és okos
tekintetével együtt olyan benyomást tett, hogy lehetetlen volt ezt az
arczot észre nem venni. Dolochov szegény és minden összeköttetések
nélkül való ember volt és mind a mellett, hogy Anatole tízezreket
költött, Dolochov együtt lakott vele és úgy tudta intézni a dolgot,
hogy úgy Anatole, mint mindazok, a kik őket ismerték, Dolochovot
jobban megbecsülték, mint Anatole-t. Dolochov minden játékot játszott
és csaknem mindig nyert. Bármennyit ivott légyen is, soha se vesztette
el a fejét. Úgy Kuragin, mint Dolochov is, abban az időben híresek
voltak a pétervári korhelyek és jómadarak világában.

Elhozták a palaczk rumot; az ablak-keretet, mely akadálya volt annak,
hogy az ablak külső párkányára ki lehessen ülni, két inas is
feszegette, a kik szemlátomást siettek, mert megszeppentek a
körülöttük álló urak tanácsaitól és kiabálásától.

Anatole az ő diadalmas ábrázatával odalépett az ablakhoz. Kedve
kerekedett összetörni valamit. Félrelökte az inasokat és nekifeküdt az
ablak-keretnek, mely azonban nem engedett. Erre betörte az ablakot.

- Lássuk hát, te atléta, - fordult oda Pierre-hez. Pierre megmarkolta
a keresztgerendát, egyet rántott rajta, s recsegve kitépte az ablak
tölgyfakeretét.

- Csak ki vele, egészen, különben még azt hiszik, hogy fogózkodom, -
szólott Dolochov.

- Az angol dicsekszik... hm?... jó lesz így?... - mondotta Anatole.

- Jó, - felelt Pierre s rápillantott Dolochovra, a ki fogta a palaczk
rumot s odalépett az ablakhoz, a melyen keresztül belátszott az ég s
az esti és hajnali szürkület rajta összeolvadó pirkadása. Dolochov, a
palaczk rummal a kezében, felugrott az ablakra. - Csönd legyen! -
kiáltott föl az ablakpárkányon állva s a szoba felé fordúlva.
Valamennyien elhallgattak.

- Fogadok (francziául beszélt, hogy az angol is megértse, de nem
valami jól beszélte ezt a nyelvet) ötven aranyba, vagy ha úgy tetszik
százba, - tette hozzá s az angolhoz fordult.

- Nem, csak ötvenbe, - mondotta az angol.

- Jó, tehát ötven aranyba, hogy a nélkül, hogy a szájamtól elvenném,
fenékig kiiszom ezt a palaczk rumot, kiiszom itt az ablakon, ezen a
helyen ülve (lehajolt s rámutatott a párkánynak az ablakon kívül lévő
kiugrására) és nem fogózom meg semmiben...

- Nagyon helyes, - szólott az angol.

Anatole odafordult az angolhoz s megfogván a frakkja gombját s
felülről lefelé végignézvén rajta (az angol alacsony termetű ember
volt), elkezdte angolul is ismételni előtte a fogadás föltételeit.

- Megállj! - kiáltott Dolochov s odakoppintotta a palaczkot az
ablakhoz, hogy a figyelmet magára vonja. - Megállj, Kuragin; ide
hallgassatok: ha valaki ezt utánam csinálja, fizetek neki száz
aranyat. Megértettétek?

Az angol bólintott a fejével, de semmivel sem árulta el, vajjon
hajlandó-e ezt az újabb fogadást is tartani vagy sem. Anatole nem
eresztette el az angolt, s bár ez a fejbólintással már tudtul adta,
hogy mindent megértett, Anatole mégis lefordította neki Dolochov
szavait angolra. Egy fiatal, czingár gyerkőcz, egy testőr-huszár, a ki
az este veszített, fölmászott az ablakra és lenézett.

- Juj!... Juj!... Juj!... - mondotta megszeppenve, a mint az ablakból
az utcza kövezetére lepislantott.

- Csönd legyen! - kiáltott föl Dolochov és elrántotta az ablaktól a
tisztecskét, a ki belebotolván a sarkantyújába, ügyetlenül támolygott
vissza a szobába.

Dolochov miután a rumos palaczkot odaállította a párkányra, hogy
kényelmesen elérje, óvatosan és lassan fölmászott az ablakra. Miután a
lábait lelógatta s mindkét kezével az ablak szélére támaszkodva leült,
fölemelte a kezeit, megkereste az egyensúlyt, feszengett jobbra-balra,
s kezébe vette a palaczkot. Anatole két gyertyát hozott, s bár már
egészen világos volt, odaállította az ablakpárkányra. Dolochov fehér
inggel takart háta és göndör feje, mindkét oldalról meg volt
világítva. Valamennyien az ablakhoz siettek. Legelől állott az angol.
Pierre elmosolyodott és nem szólt semmit. A jelenlévők egyike, a ki
idősebb volt a többieknél, egyszerre bosszús és ijedt arczczal
előretolakodott s meg akarta kapni Dolochovnak az ingújját.

- Urak, ez ostobaság; halálra zúzhatja magát, - szólott ez a
valamelyest megfontoltabb ember.

Anatole feltartóztatta.

- Ne nyúlj hozzá, megijeszted s agyonzúzza magát. Hm?... Mi lesz
akkor?... Hm?...

Dolochov megfordult, újra elhelyezkedett s megint kitárta a karjait.

- Ha még egyszer közeledik hozzám valaki, - mondotta ritkásan eregetve
összeszorított, finom ajkai közül a szavakat, - tüstént lesegítem oda
ni! Nos!

Mikor ezt a szót: nos! kimondotta, megint előre fordult, kezét az
egyensúly kedvéért fölemelte. Az egyik inas, a ki az ablaküveg
darabjait kezdte volt összeszedegetni, guggolva megállt s le sem vette
a szemeit az ablakról és Dolochov hátáról. Anatole tágra nyitott
szemekkel állott ott. Az angol felbiggyesztett ajakkal úgy félvállról
nézett maga elé. Az, a ki Dolochovot vissza akarta tartani,
visszavonult a szoba egyik szögletébe s arczczal a fal felé fordulva
lefeküdt a pamlagra. Pierre eltakarta az arczát, mely, bár az iménti
mosoly feledékenységből ott maradt rajta, most mégis rémületet és
szepegést árult el. Valamennyien hallgattak. Pierre elvette a kezét a
szemei elől. Dolochov még mindíg ugyanabban a helyzetben volt, csak a
feje volt hátraszegve, úgy, hogy a tarkója göndör hajfürtjei odaértek
az inge gallérjához, a keze pedig remegve és erőlködve mind magasabbra
emelkedett. A palaczk szemlátomást ürült, s Dolochov hátraszegett
fejét követve, mind jobban emelkedett. Miért tart a dolog ilyen soká?
- gondolta magában Pierre. Úgy tetszett neki, mintha már fél óránál is
több múlt volna el. Egyszerre Dolochov a hátával egy mozdulatot tett
hátrafelé s a keze idegesen megrándult; ez a megrándulás elegendő volt
hozzá, hogy a rézsútos párkányon ülő egész testét megbillentse.
Egészen eltolódott a helyéről, mire kezei és feje, melyekről lerítt a
nagy erőfeszítés, még jobban megrázkódtak. Egyik kezét fölemelte, hogy
megkapaszkodjék az ablakfélfában, de csakhamar megint leeresztette.
Pierre megint eltakarta a szemeit, s feltette magában, hogy többé soha
ki nem nyitja őket. Egyszerre érezni kezdte, hogy mindenki megmozdult
körülötte. Fölpillantott. Dolochov ott állott az ablakpárkányon,
sápadt és derült volt az arcza.

- Üres!

Odaadta a palaczkot az angolnak, a ki ügyesen elkapta. Dolochov
leugrott az ablakról. Erős rum szagot árasztott maga körül.

- Nagyszerű! Fenegyerek! Ez aztán a fogadás! Hogy' vinné el az ördög!
- kiabáltak mindenfelől.

Az angol előszedte a bugyellárisát és menten leolvasta a pénzt.
Dolochov elkomolyodott és hallgatott. Pierre felugrott az ablakra.

- Urak! Ki tartja velem a fogadást? Én is megcsinálom ugyanezt, -
kiáltott föl egyszerre. - Még fogadásra sincs szükség, ime. Ide egy
palaczkkal. Megcsinálom... hol az a palaczk!

- Hadd el, hadd el! - szólt Dolochov mosolyogva.

- Mit akarsz? Elment az eszed? Ki eresztene oda téged? Hiszen neked
már a lépcsőn is szédül a fejed, - mondották mindenfelől.

- Kiiszom, ide egy palaczk rumot! - kiabált Pierre határozott és
részeg taglejtésekkel csapdosva az asztalt és felugrott az ablakra.
Megfogták a kezét; de olyan erős volt, hogy jó messzire elröpítette
azt, a ki közeledett hozzá.

- Nem, így ugyan nem boldogulsz vele, - szólott Anatole, -
megálljatok, majd én elbánok vele. Hallod-e, én tartom a fogadást, de
csak holnap, most pedig valamennyien elmegyünk * * *-hez.

- Gyerünk, - kiáltott föl Pierre, - gyerünk!... Miskát is elvisszük
magunkkal... Ezzel megkapta a medvét, s miután átkarolta és fölemelte,
elkezdett vele a szobában keringőzni.



VII.

Vaszilij herczeg megtartotta azt az igéretét, melyet Pavlovna Anna
estélyén Drubeczkája herczegnének tett, a ki egyetlen fia, Borisz
érdekében fordult volt hozzá. Jelentést tétetett az ügyről a
császárnak és Boriszt, mint zászlótartót soron kívül csakugyan
áthelyezték a szemjonovszkij-ezred testőrségébe. De segédtisztté vagy
egyátaljában Kutuzov mellé, Mihajlovna Anna minden utánjárása és
sürgetése ellenére se nevezték ki. Kevéssel Pavlovna Anna estélye
után, Mihajlovna Anna visszatért Moszkvába, egyenesen gazdag
rokonaihoz, Rosztovékhoz, a kiknél Moszkvában rendesen lakott, s a
kiknél gyermekkora óta nevelkedett és évek hosszú sora óta lakott az ő
imádott Borenykája, a kit most, alig hogy belépett volt a hadseregbe,
tiszthelyettesként áthelyeztek a testőrséghez. A testőrség még
augusztus 10-én kivonult Pétervárról, és Borisznak, a ki egyelőre
Moszkvában maradt, hogy magát fölszerelje, Radzivilov felé útközben
kellett csatlakoznia.

Rosztovéknál az anya és a kisebbik leány névnapját, Natálja napját
ünnepelték. Reggel óta szünet nélkül jöttek-mentek a fogatok, melyek
Rosztov grófnénak a Povárszkáján lévő és egész Moszkvában jól ismert
palotájába az üdvözlőket hozták. A grófné, szép idősebb leányával és
vendégeivel együtt, a kik szakadatlanul váltakoztak, ott ült a
fogadószobában.

A grófné vagy negyvenötéves, sovány és keleties arczú asszony volt, a
kit nagyszámú gyermekei - nem kevesebb, mint tizenkettő - szemlátomást
megviseltek. Mozdulatainak és beszédének a vontatottsága, mely teste
gyöngeségének volt a következése, tiszteletet gerjesztő és tekintélyes
külsőt kölcsönzött neki. Drubeczkája Mihajlovna Anna herczegné, mint
benfentes, szintén ott ült velük és segédkezett a vendégek fogadásában
és szórakoztatásában. A fiatalság a hátulsó szobákban volt együtt, nem
tartván szükségesnek, hogy a látogatók fogadásában résztvegyen. A gróf
azonban mind azzal a meghívással fogadta és kísérte ki a vendégeket,
hogy maradjanak ott ebédre.

- Úgy a magam, mint kedves ünnepeltjeim nevében nagyon hálás vagyok ma
chère, vagy mon cher, (minden megkülönböztetés nélkül úgy a magasabb,
mint az alacsonyabb rangúakat így szólította). Ígérjék meg, hogy
ebédre is eljönnek. Megsért vele, ha nem jön el, kedvesem. Az egész
család nevében, szívemből kérem, kedvesem. - Ugyanezeket a szavakat
derült és gondosan beretvált, pufók arczának ugyanazzal a
kifejezésével, ugyanazzal a meleg kézszorítással és ugyanazzal az
untig ismételt előzékeny meghajlással, minden kivétel és
megkülönböztetés nélkül elmondta mindenkinek. Mikor egyik vendégét
kikísérte, legott visszatért azokhoz, a kik még a szalonban voltak.
Széket húzott maga alá, s az élni szerető és tudó ember modorában,
peczkesen szétterpesztette a lábait, s kezeivel a térdeire
támaszkodva, jelentőségteljesen elkezdett imbolyogni, hol orosz, hol
meg gyalázatosan rossz, de azért önérzetes franczia nyelven
találgatásokba bocsátkozott az időjárásról, egészségügyi tanácsokat
osztogatott, majd ismét a kimerült, de kötelességei teljesítésében
szilárd ember modorával, kopasz fejének ritkás, ősz hajszálait
rendezgetve kikísért és meghítt ebédre valakit. Olykor, mikor az
előszobából visszatért, a virágos-szobán és az inas-szobán keresztül
bement a nagy márvány-terembe, a hol nyolczvan emberre terítettek, s a
mint az ezüstneműt és a porczellánt hordozó, az asztalokat tologató s
a damaszt abroszokat bontogató inasokon végignézett, odahívta magához
Vasziljevics Dmitrijt, a ki minden dolgának az intézője volt, és
odaszólt neki: no, no Mityenka, csak vigyázz, hogy aztán rendben
legyen minden. Úgy-úgy, - biztatgatta, a mint a kihúzott óriási
asztalon gyönyörűséggel végignézett. - A fődolog a felszolgálás. Úgy
ám... S önelégülten felsóhajtva, megint bement a fogadó-szobába.

- Karagina Lyvovna Marja a leányával! - jelentette mély, basszus
hangon egy hórihorgas grófi lakáj a terem ajtajához lépve. A grófné
elgondolkodott és szippantott egyet az ura arczképével díszített arany
burnótszelenczéjéből.

- Agyongyötörnek már ezek a látogatások, - jajdult föl. - No de
utolsónak még fogadom őt. Amúgy is nagyon kényes. Kéretem, - szólt oda
az inasnak szomorú hangon, mintha csak azt mondotta volna: "Ugyan
gyertek már no!"

Ruhájával suhogva, kerekarczú, mosolygó leánykájával egy büszke
megjelenésű, magas termetű és kövéres hölgy lépett a szalonba.

"Kedves grófné, már oly régóta... beteg volt, szegényke...
Bazumovszkijék bálján... és Apraxina grófné... én olyan boldog
voltam", - egymást keresztezve s a ruhák suhogásának s a székek
idestova huzogatásának a zajával összeolvadva, egymást félbeszakító,
élénk női hangok hallatszottak. Elkezdődött az a társalgás, a melyet
éppen csak akkorára szoktak szabni, hogy a legelső szünetet
fölhasználva, fölkeljenek, a ruháikat suhogtassák, elmondják, hogy:
"nagyon örülök; a mama egészsége... és Apraxina grófné", azután megint
suhogva kimenjenek az előszobába, fölvegyék a bundájukat vagy a
köpenyüket s eltávozzanak. A társalgás a város akkori legnagyobb
eseményére, az öreg Bezuchij grófnak, a Jekaterina korszakbeli idők
ismert milliomosának és férfiszépségének a betegségére s törvénytelen
fiára, Pierre-re terelődött, a ki Scherer Pavlovna Anna estélyén olyan
illetlenül viselte magát. - Én nagyon sajnálom a grófot, - szólott az
ujonnan érkezett vendég; - amúgy is nagyon gyönge lábon áll az
egészsége, s most a fia révén ez a keserűség még a sírba viszi!

- De hát, mi történt? - kérdezte a grófné, mintha nem tudta volna,
hogy a vendége miről beszél, bár már legalább tizenötször hallotta
Bezuchij gróf elkeseredésének az okát.

- Ime, a mai nevelés! Még a külföldön is, - szólott a vendég, - ez a
fiatal ember teljesen szabadjára volt hagyva, és most, mint mondják,
Péterváron olyan szörnyűségeket mívelt, hogy a rendőrség egyszerűen
kiutasította.

- Ugyan! csodálkozott a grófné.

- Rosszúl választotta meg a társaságát, - szólt közbe Mihajlovna Anna
herczegné. - Vaszilij herczeg fia, ő és valami Dolochov, mint mondják,
- Isten a megmondhatója, mi mindent vittek véghez. És ketten már meg
is szenvedtek érte. Dolochovot lefokozták közkatonává; Bezuchij fiát
pedig elküldték Moszkvába. Kuragin Anatole-t az apja valamiképpen
kirántotta. De azért őt is kiutasították Pétervárról.

- De hát vajjon mit követtek el? - kérdezte a grófné.

- Valóságos zsiványok, különösen az a Dolochov, - méltatlankodott a
vendég. - Egy olyan tiszteletreméltó hölgynek, mint Dolochova Ivanovna
Marjának a fia, és mi lett belőle?! Képzelje csak: hárman szert tettek
valahol egy medvére, odaültették maguk mellé, s elvitték holmi
színésznőcskékhez. Előkerült a rendőrség, hogy elcsípje őket. Csakhogy
ők csípték el a rendőrfelügyelőt, rákötötték a medve hátára s belökték
a Moikába; a medve persze úszott, s a hátán ott volt a rendőrfelügyelő.

- Pompásan festhetett, kedvesem, az a felügyelő, - kiáltott föl a gróf
szinte halálra kaczagva magát.

- Oh, ez szörnyűség! Mi van ezen nevetni való, gróf?

De a hölgyek maguk is önkéntelenül elnevették magukat.

- Csak nagynehezen tudták megmenteni a boldogtalant, - folytatta a
vendég. - S ez Bezuchij Vladimirovics Kirill herczegnek a fia, a ki
ilyen elmésen szórakozik! - tette hozzá. - És még azt mondták, hogy
milyen okos és milyen jól van nevelve. Tessék, mire vezet ez az egész
külföldi nevelés. Remélem, hogy itt gazdagsága ellenére se fogadja őt
senki. Nekem is be akarták mutatni. Én határozottan tiltakoztam: nekem
leányaim vannak.

- Miért mondja, hogy ez a fiatal ember olyan gazdag? - kérdezte a
grófné, félrehajolva a leányoktól, a kik legott úgy tettek, mintha
semmit se hallanának. - Hiszen a herczegnek csak törvénytelen
gyermekei vannak. Úgy tetszik... Pierre is az.

A vendég legyintett a kezével. - Van ő neki, azt tartom, legalább húsz
törvénytelen gyermeke.

Mihajlovna Anna herczegné, nyilván ki akarván mutatni, hogy vannak
összeköttetései s hogy ismeri a társaságbeli viszonyokat, megint
beleszólt a társalgásba.

- A dolog így áll, - mondotta jelentőségteljesen, de szintén félig
suttogva. - Vladimirovics Kirill gróf híre ismeretes... A gyermekeinek
már a számát se tudja, de ez a Pierre kedvencze neki.

- Milyen szép ember volt az öreg, - szólott a grófné, - még csak a
mult esztendőben is! Szebb férfit én soha életemben nem láttam.

- Most nagyon megváltozott, - mondotta Mihajlovna Anna. - Tehát azt
akartam mondani, - folytatta: - a felesége révén, összes vagyonának
általános örököse Vaszilij herczeg; de Pierre-t az apja nagyon
szerette, foglalkozott a nevelésével és írt a császárnak... Úgy, hogy
most senki se tudja, hogy ha meghal (annyira rosszúl van, hogy ezt
minden pillanatban várják, már Lorrain is eljött hozzá Pétervárról),
kire marad az a roppant vagyon, Pierre-re, vagy Vaszilij herczegre.
Negyvenezer lélek és milliók. Én mindezt nagyon jól tudom, maga
Vaszilij herczeg mesélte nekem. Aztán meg Vladimirovics Kirill, anyai
ágon másod-nagybátyám. Borját is ő tartotta a keresztvízre, - tette
hozzá, úgy, mintha ennek a körülménynek semmi fontosságot se
tulajdonítana.

- Vaszilij herczeg tegnap érkezett Moszkvába. Úgy hallom, valami
revizióra indul, - szólott a vendég.

- Igen, de köztünk maradjon, - szólott a herczegné, - ez csak ürügy; ő
egyenesen Vladimirovics Kirill herczeghez jött, miután meghallotta,
hogy annyira rosszúl van.

- De azért, kedvesem, ez mégis csak pompás tréfa, - mondotta a gróf és
látván, hogy az idősebbek nem ügyelnek rá, a fiatalokhoz fordult. -
Képzelem, milyen pompás figura volt az a rendőrfelügyelő.

Erre megmutatván, hogy hogy' hadonászhatott a kezével a felügyelő,
megint mélyen csengő kaczagásra fakadt, melytől egész kövér teste
megrázkódott, olyan kaczagásra, aminő csak azoktól telik, a kik mindig
jól esznek, és különösen isznak. - Tehát, - tette még hozzá, - legyen
szerencsénk szintén ebédre.



VIII.

Valamennyien elhallgattak. A grófné szívélyes mosolylyal nézett a
vendégére, de egyébként cseppet se titkolta, hogy legkevésbbé se fog
elkeseredni, ha a vendége fölkel és elmegy. A vendég leánya már
igazgatta a ruháját és kérdő pillantással nézett az anyjára, a mikor
egyszerre a szomszéd szobából több női- és férfilábnak az ajtó felé
való futása, egy feldöntött szék puffanása hallatszott, s kurta
karton-szoknyájába valamit rejtegetve, befutott a szobába egy
tizenháromesztendős leányka, s a szoba közepén megállt. Nyilvánvaló
volt, hogy nem számítván ki jól a futását, véletlenül került be ilyen
messzire. Ugyanebben a pillanatban egy málnaszínhajtókás diák, egy
testőrtiszt, egy tizenötesztendős leány s egy gyermek-zekébe öltözött
köpczös és pirospozsgás fiú is megjelent az ajtóban.

A gróf fölugrott és imbolyogva, szélesen terpeszkedő, tárt karokkal
fogadta a befutó leánykát.

- Ah, itt van ő! - kiáltott föl nevetve. - Az ünnepelt! Az én kedves
kis ünnepeltem!

- Kedvesem, mindennek megvan a maga ideje, - szólott a grófné
szigorúságot tettetve. - Te mindig csak kényezteted Elie-t, - tette
hozzá az urához fordúlva.

- Isten hozta, kedvesem, gratulálok, - szólalt meg a vendég. - Milyen
bájos gyermek! - tette hozzá, az anyjához fordúlva.

A nagyszájú, feketeszemű, nem szép, de élénk leányka, az ő gyerekes,
meztelen vállaival, melyek a gyors futástól meg-megrándultak a
fűzőben, hátracsapott fekete fürteivel, vékonyka meztelen karjaival s
csipkés nadrágocskába és kivágott czipőbe bújtatott lábacskáival abban
a kedves korban volt, mikor a leányka már nem gyermek s a gyermek még
nem hajadon. Az apjától elfordúlva odafutott az anyjához és ügyet se
vetve iménti szigorú megjegyzésére, az anyja gallérjának a csipkéibe
rejtette kipirúlt arczát és elnevette magát. Jót kaczagott valamin,
miközben a babáját emlegette, a melyet a szoknyájából vett elő.

- Nézze csak, látja?... Bala... Mimi... Nézze csak. - És Natasa nem
tudott többet mondani (mindent olyan nevetségesnek talált). Rávetette
magát az anyjára s olyan hangos és csengő kaczagásban tört ki, hogy
mindenki, még a fölcziczomázott vendég is, önkéntelenül elmosolyodott.

- No menj csak, menj, a te fonákságaiddal! - szólott az anyja, és
tettetett haraggal eltolta magától a leányát. - Ez a fiatalabbik, -
fordúlt oda a vendégéhez. Natasa egy pillanatra elkapván az arczát az
anyja csipkés kendőjétől, a kaczagás könyei közt pislogott föl rá úgy
alulról, majd ismét elrejtette az arczát.

A vendég, kénytelen lévén a családi jelenetet végigélvezni,
szükségesnek tartotta, hogy valami módon részt is vegyen benne.

- Mondja csak, kedvesem, - szólott Natasához fordúlva, - milyen
rokonságban van magácskával ez a Mimi? Alkalmasint a leánya?

Natasának nem tetszett a gyerekes társalgáshoz való leereszkedésnek ez
a hangja, a melylyel a vendég hozzá fordult. Semmit se felelt, csak
komolyan nézett a vendégre.

Eközben ez az egész fiatal sereg, Borisz, a tiszt, Mihajlovna Anna
herczegné fia, Nikolaj, a diák, a gróf legidősebb fia, Szonya, a gróf
tizenötéves unokahuga és a kis Pjotrusa, a kisebbik fia, mind
elhelyezkedtek a szalonban és szemlátomást iparkodtak azt az
élénkséget és vidámságot, mely minden porczikájukból szerteáradt, az
illem határai közé szorítani. Nyilvánvaló volt, hogy ott a hátsó
szobákban, a honnan valamennyien olyan hanyatt-homlok kirohantak,
mulatságosabb dolgokról trécseltek, mint itt, a hol a városi pletykák,
az időjárás és Apraxina grófné körül forgott a társalgás. Olykor
rápillantottak egymásra és alig tudták a kaczagást elfojtani.

A két fiatal ember, a diák és a katonatiszt, gyermekkoruk óta
jóbarátok, egykorúak és mindaketten szépek voltak, de egymáshoz azért
nem hasonlítottak. Borisz szálas, szőke fiatal ember volt, nyugodt és
szép arczának a vonásai szabályosak és fínomak; Nikolaj
alacsonytermetű, göndör fiú volt, s nyilt kifejezés ült az arczán.
Felső ajkát már feketés pehely lepte el s egész arcza nagy hevességet
és lelkesedést árúlt el. Nikoláj, mikor a szalonba lépett, elpirúlt.
Látszott rajta, hogy iparkodott mondani valamit, de nem tudott;
Borisz, ellenkezőleg, azonnal föltalálta magát, s nyugodtan és
tréfásan elmondotta, hogy ezt a Mimi-babát ő már mint fiatal leánykát
ösmerte, a mikor még ép volt az orra, hogy öt év alatt, a mennyire
emlékszik, mennyire megöregedett, s hogy egész szélességében hogy'
megrepedt a koponyája. A mikor ezt mind elmondta, rápillantott
Natasára. Natasa elfordúlt tőle s legfiatalabb öcscsére nézett, a ki a
szemeit hunyorgatta, megrázkódott a csöndes nevetéstől, s nem tudván
tovább visszatartani magát, fölugrott és olyan gyorsan kifutott a
szobából, a milyen gyorsan csak a lábai vitték. De Borisz már nem
nevetett.

- Mamuska, úgy tetszik, szintén ki akart kocsizni? kell kocsi? -
kérdezte, s mosolyogva az anyjához fordult.

- Igen, menj csak, menj, hadd fogjanak be, - mondotta az anyja
mosolyogva. Borisz lassan az ajtóhoz lépett és kiment Natasa után; a
kövér fiú bosszúsan szaladt utánuk, mintha csak haragudott volna
azért, hogy a foglalkozásában megzavarták.



IX.

A fiatalság közül, a grófné idősebbik leányát, (a ki négy évvel volt
idősebb a húgánál, és már mint nagy leány viselkedett) és a
vendégkisasszonyt nem számítva, csak Nikolaj és Szonya - az
unokahúgocska - maradtak a szobában; Szonya vékonyka, finom kis barna
leány volt, szelíd pillantását hosszú szempillák árnyékolták, vastag,
fekete hajfonata kétszer is körülérte a fejét, s az arczán, de
különösen mezítelen, vékonyka, de kecses és izmos karjain és a nyakán
sárgás árnyalatú volt a bőr. Mozdulatainak a símasága, apró tagjainak
a lágysága és hajlékonysága valami szép, de még nem eléggé fejlett
cziczára emlékeztettek, a kiből azonban gyönyörű macska lesz
valamikor. Nyilván szükségesnek tartotta elárulni mosolyával, hogy
résztvesz az általános társalgásban; de a szemei, hosszú és sűrű
pilláik alól önkéntelenül is olyan szűziesen szenvedélyes imádattal
csüggtek a sereghez bevonulandó unokabátyján, hogy a mosolya egy
pillanatra sem ejthetett tévedésbe senkit sem és nyilvánvaló volt,
hogy a kis czicza csak azért ült le, hogy aztán annál erélyesebben
felugorjék és elkezdjen játszani az unokabátyjával, a míg nekik is
sikerül, mint Borisznak és Natasának ebből a szalonból kiszabadulni.

- Bizony kedvesem, - szólt az öreg gróf a vendéghez fordulva és
rámutatott Nikolajra. - Lám a barátjából, Boriszból tiszt lett s ő
most puszta barátságból nem akar mellőle tágítani, itthagyja az
egyetemet és engem, öreg embert, s ő is katona lesz. Pedig már készen
várta egy állás a levéltárban. Lám, mit nem tesz a barátság! -
mondotta a gróf kérdőleg.

- Mondják, hogy már meg is üzenték a háborút, - szólott a vendég.

- Azt már régóta mondják, - jegyezte meg a gróf. - Untig mondják és
ismételgetik, s a mellett marad minden a régiben. Lám, kedvesem, a
barátság! - ismételte. - Huszárnak megy.

A vendég nem tudván, mit mondjon, megcsóválta a fejét.

- Éppenséggel nem barátságból, - felelt Nikolaj fölpattanva, s
iparkodott elutasítani magától ezt a megszégyenítő rágalmat. -
Éppenséggel nem barátságból, hanem egyszerűen azért, mert hivatást
érzek magamban a katonai pályára.

Rápillantott az unokahúgára és a vendégkisasszonyra. Mind a ketten a
helyeslés mosolyával néztek rá.

- Ma nálunk ebédel Schubert, a pavlogradi huszárezred ezredese. Itt
volt szabadságon, s most viszi őt magával. Mitevők legyünk? - mondotta
a gróf vállat vonva és tréfásan beszélvén egy olyan dologról, mely
nyilván sok keserűséget okozott neki.

- Már megmondtam, apuska, - szólott a fia, - hogy ha nem akar
elereszteni, akkor maradok. De tudom, hogy a katonaságon kívül semmire
se vagyok való; nem vagyok diplomata, nem vagyok hivatalnok, nem tudom
elleplezni azt, a mit érzek, - mondotta, s a szép fiatalság
kaczérságával folyton Szonyára s a vendégkisasszonyra pislogott.

A kis czicza, a ki egészen belemerült a szemeivel, úgy látszott,
mintha minden pillanatban kész volna játékot kezdeni s egész
macskatermészetét kimutatni.

- No, no, jól van! - szólott az öreg gróf: - mindig csak tüzeskedik.
Valamennyiüknek Bonaparte csavarta el a fejét; mind arról álmodoznak,
hogy, mint ő is, hadnagyokból majd császárokká lesznek. Ám legyen,
adja Isten, - tette hozzá, a nélkül, hogy a vendég gúnyos mosolyát
észrevette volna.

A felnőttek Bonapartéról beszéltek. Julie, Karagina leánya odafordult
a fiatal Rosztovhoz.

- Milyen kár, hogy csütörtökön nem volt ott Archarovéknál. Úgy
unatkoztam maga nélkül, - mondotta szívélyesen mosolyogva. A fiatal
ember, a kinek hízelgett ez a nyilatkozat, a fiatalság kaczér
mosolyával közelebb ült hozzá, s egészen önálló társalgást kezdett a
mosolygó Julie-vel, s egyáltalában nem vette észre, hogy ez az
önkéntelen mosoly a féltékenység késével hasogatta a mesterkélten
mosolygó Szonya szívét. A társalgás kellő közepette ráesett a
pillantása. Szonya haragos szenvedélylyel nézett rá s alig tudta a
könnyeit visszafojtani, majd erőszakolt mosolylyal az ajkán, fölkelt
és kiment. Nikolaj egész élénksége egyszeriben eltűnt. Kileste a
társalgás legelső zökkenését és önmagából kikelt arczczal sietett ki a
szobából, hogy Szonyát fölkeresse.

- Milyen fehér szálakból vannak szőve ennek az egész fiatalságnak a
titkai! - sóhajtott föl Mihajlovna Anna, a kifelé siető Nikolajra
mutatva. - Hjah, fiatalok közt kényes dolog ám az ilyen közeli
atyafiság, - tette hozzá.

- Bizony, - mondotta a grófné, az után, hogy az a napsugár, mely a
fiatalokkal együtt a szalonba bevillant, megint eltűnt, s mintegy
válaszolva egy kérdésre, melyet ugyan senki sem intézett hozzá, de a
mely őt állandóan foglalkoztatta: - mennyi szenvedésen, mennyi
nyugtalanságon kellett keresztülmenni azért, hogy most öröme telhessék
az embernek bennük! És még most is, igazán több a remegés, mint az
öröm. Csupa rettegés, csupa rettegés mindig! Éppen abban a korban
vannak, a mikor a leányokat és a fiúkat a legtöbb veszedelem fenyegeti.

- A neveléstől függ minden, - jegyezte meg a vendég.

- Bizony igaza van, - folytatta a grófné. - Eddig, Istennek hála,
valósággal barátja voltam a gyermekeimnek, a kik teljes bizalommal
vannak irántam, - mondotta a grófné, beleesvén a legtöbb szülőnek abba
a tévedésébe, hogy azt hiszik, hogy a gyermekeiknek nincsen titkuk
előttük. - Azt az egyet tudom, hogy én mindig első bizalmasa leszek a
gyermekeimnek és hogy Nikolenyka, az ő lobbanékony természetével, ha
fog is csintalankodni (hiszen a fiúk nem lehetnek meg a nélkül), de
úgy, mint ezek a pétervári úrfiak, - soha.

- Bizony pompás, derék fiú, - erősítette a gróf, a ki a bonyolódott
kérdéseket mindig azzal szokta elintézni, hogy mindent pompásnak
talált. - Lám, huszár akar lenni. Mit akar még többet, ma chère!

- Milyen bájos teremtés az a kisebbik leány, - szólott a vendég. -
Akár az eleven kéneső!

- Az ám, - mondotta a gróf. - Reám ütött! És milyen hangja van; bár az
én leányom, de azért kimondom azt, a mi igaz, énekesnő lesz belőle,
második Salomoni. Egy olasz mestert tartunk, a ki tanítja.

- Nincs még korán? Azt mondják, árt a hangnak, ha ebben a korban tanul.

- Oh, dehogy, hogy' volna korán! - szólott a gróf. - Hát a mi anyáink,
a kik tizenkét-tizenhárom éves korukban már férjhez mentek?

- Hiszen már is szerelmes Boriszba! Micsoda leány! - mondotta a
grófné, szelíden rámosolyogva Borisz anyjára, és nyilván megint
felelvén az őt állandóan foglalkoztató kérdésre, úgy folytatta: - No
lám, mert ha szigorú lennék vele, ha szidalmakkal korlátoznám... Isten
tudja, még titokban miket csinálnának (a grófné arra gondolt, hogy
csókolóznának), így pedig tudom minden szavát. Esténkint maga jön oda
hozzám és elmond mindent. Lehet, hogy kissé kényeztetem, de igazán
mondom, azt hiszem, hogy jobb is így. Az idősebbet, azt szigorúan
neveltem.

- Igen, engem egészen másként neveltek, - szólalt meg az idősebbik, a
szép Vjera grófnő mosolyogva. De ez a mosoly nem tette szebbé Vjera
arczát, mint rendesen lenni szokott; ellenkezőleg, természetellenessé
és így kellemetlenné lett tőle az arcza. Az idősebbik, Vjera, szép
volt, okos volt, pompásan tanult, jól volt nevelve, kellemes volt a
hangja, s a mit csak mondott, mind igaz és talpraesett volt; de
különös, hogy a vendég is, a grófné is, szinte csodálkozva néztek rá,
mintha csak azt kérdezték volna, miért is mondta azt, és valami
kellemetlen érzés támadt bennük.

- Az idősebbekkel mindig mesterkednek, mindig valami rendkívülit
akarnak faragni belőlük, - szólott a vendég.

- Mi tagadás benne, ma chère! A grófné is bizony mesterkedett
Vjerával, - jegyezte meg a gróf. - No, de sebaj! Azért mégis pompásan
sikerült, - tette hozzá s megelégedéssel bólintott Vjera felé.

A vendégek fölkeltek és elmentek, de megígérték, hogy ebédre
visszajönnek.

- Micsoda furcsa szokás! Ugyancsak itt felejtették magukat! - jegyezte
meg a grófné, miután a vendégeit kikísérte.



X.

Mikor Natasa a szalonból kiment, csak a virágos szobáig futott. Ebben
a szobában megállott, s fülelvén a szalonban folyó társalgásra,
Boriszt várta. Már-már türelmetlenkedni kezdett, s a lábával
toppantva, szinte sírva fakadt azon, hogy nem jött utána tüstént, a
mikor egyszerre meghallotta a fiatal ember se nem lassú, se nem gyors,
hanem rendes lépteinek a zaját. Natasa szaporán a virágcserepek közé
szökött és elbújt.

Borisz a szoba közepén megállt, körülnézett, leverte az egyenruha
ujjairól a reájuk hullott virágport és odamenvén a tükörhöz, elkezdte
nézni szép arczát. Natasa meg se pisszenve leste a rejtekhelyéről,
vajjon mit fog csinálni. Egy darabig ott állt a tükör előtt,
elmosolyodott, majd az ajtó felé indult. Natasa szólítani akarta, de
meggondolta a dolgot. - Csak hadd keressen, - mondotta magában. Alig
hogy Borisz kiment, mikor a másik ajtón, egészen kipirulva, belépett
Szonya és könyek közt, bosszúsan motyogott valamit. Natasa, a ki az
első pillanatban oda akart szaladni hozzá, erőt vett magán, s a
búvóhelyén megmaradva, mint a ködsüveg alól leste, a mi körülötte
történt. Valami különös és új gyönyörűséget érzett. Szonya valamit
suttogott s rápillantott a szalon ajtajára. Az ajtón belépett Nikolaj.

- Szonya! Mi lelt? Hogy' lehet már valaki ilyen? - szólott Nikolaj
odasietvén hozzá.

- Semmi, semmi, hagyjon békét! - Szonya sírva fakadt.

- De én tudom mi az.

- No, ha tudja, annál jobb, menjen csak vissza ő hozzá.

- Sz-o-nya! Csak egy szót! Hogy' lehet így gyötörni magát is, engem
is, egy fantazmagoria miatt? - mondotta Nikolaj és megfogta a kezét;
Szonya nem rántotta vissza a kezét és abban hagyta a sírást.

Natasa mozdulatlanul, visszafojtott lélekzettel és csillogó szemekkel
pislogott ki búvóhelyéről. - Mi lesz most, gondolta magában.

- Szonya! Nem törődöm az egész világgal! Te vagy mindenem, - szólott
Nikolaj. - Ezt be is fogom neked bizonyítani.

- Nem szeretem, ha ilyeneket beszélsz.

- Nos, hát nem fogok, bocsáss meg Szonya! - Odahúzta őt magához és
megcsókolta.

- Oh, milyen szép! - gondolta Natasa, s mikor Szonya és Nikolaj a
szobából kimentek, utánuk lopózott és odahívta Boriszt.

- Borisz, jőjjön ide, - mondotta jelentőségteljes és ravasz
arczkifejezéssel. - Mondanom kell önnek valamit. Ide, ide, - tette
hozzá és bevezette őt a virágos-szobába, a cserepek közé arra a
helyre, a hol az imént rejtőzött. Borisz mosolyogva ment utána.

- Mi az a valami? - kérdezte tőle.

Natasa zavarbajött, körülnézett s megpillantván az egyik cserépre
odadobott babáját, fölkapta.

- Csókolja meg a babát, - mondotta.

Borisz figyelmes, gyöngéd pillantással nézett élénk arczába és semmit
se felelt. - Nem akarja? Nos, akkor jőjjön ide, - szólott és még
mélyebben behúzódván a virágok közé, félrelökte a babát. - Közelebb,
közelebb! - suttogta. A tisztecskét megfogta a hajtókáinál fogva, s
diadalmas rémület tükröződött kipirult arczán.

- Hát engem akar-e megcsókolni? - suttogta alig hallhatóan, s úgy
félszemmel pislogva és mosolyogva rá, csaknem sírva fakadt az
izgatottságtól.

Borisz elpirult. - Milyen furcsa maga! - szólalt meg, odahajolván
hozzá, majd még jobban elpirult, de semmit sem csinált, csak várt.

Natasa a cserepek közt átosont a szoba másik sarkába és lehorgasztott
fejjel megállt.

- Natasa, - mondotta, - maga tudja, hogy én szeretem magát, de...

- Maga szerelmes belém? - szakította félbe Natasa.

- Igen, szerelmes vagyok, de arra kérem, ne tegyük azt, a mit az
imént... Még négy esztendő... Akkor majd megkérem a kezét. - Natasa
gondolatokba merült.

- Tizenhárom, tizennégy, tizenöt, tizenhat... - mondotta, s vékony
ujjacskáin kiolvasta. - Jól van! Tehát ez biztos? - S az öröm és a
megnyugvás mosolya derítette föl eleven arczát.

- Biztos! - szólt Borisz.

- Örökre? - kérdezte a leányka. - Mind halálig?

S karon fogva őt, boldog arczczal, szép csendesen bement vele a
pamlagos szobába.



XI.

A grófnét annyira kifárasztották a látogatások, hogy nem fogadott
többet senkit és kiadta a kapusnak a parancsot, hogy mindazokat, a kik
még jönni találnak, föltétlenül hívja meg ebédre. A grófné
négyszemközt akart beszélni gyermekkori barátnőjével, Mihajlovna Anna
herczegnővel, a kit Pétervárról való megérkezése óta még jóformán alig
látott.

- Veled szemben teljesen őszinte leszek, - mondotta Mihajlovna Anna. -
Úgyis oly kevesen vagyunk már régi barátnők! Azért is becsülöm oly
sokra a te barátságodat.

Mihajlovna Anna rápillantott Vjerára és elhallgatott. A grófné
megszorította a barátnője kezét.

- Vjera, - szólott a grófné legidősebb leányához fordulva, a kit talán
a többinél kevésbbé szeretett. - Hogy' nincs érzéked semmi iránt? Hát
nem érzed, hogy fölösleges vagy itt? Menj át a húgodhoz, vagy...

A szép Vjera megvetően elmosolyodott, és úgy látszott, hogy
éppenséggel nem érzi sértve magát.

- Ha előbb szólt volna mamácska, már rég kimentem volna, - mondotta,
és bement a szobájába. De a mint a pamlagos-szoba mellett elment,
észrevette, hogy a szoba mindenik ablakában egy-egy párocska ül.
Megállt és megvetően elmosolyodott. Szonya egész közel ott ült Nikolaj
mellett, a ki saját szerzeményű versét másolta le neki. Borisz és
Natasa a másik ablaknál ültek, s mikor Vjera belépett, elhallgattak.
Szonya és Natasa bűnbánó és boldog arczczal néztek Vjerára.

Kedves és megható volt ezeket a szerelmes leánykákat látni, de
Vjerában a látásuk szemlátomást nem keltett valami kellemes érzelmeket.

- Hányszor kértelek már benneteket, - mondotta, - hogy ne vegyétek el
az én holmimat, hiszen nektek is meg van a magatok szobája. - Ezzel
kivette Nikolaj kezéből a tintatartóját.

- Tüstént, tüstént, - szólott Nikolaj, s még egyszer bemártotta a
tollat.

- Semmit se tesztek a maga idejében, - folytatta Vjera. - Az imént is
úgy berontottatok a szalonba, hogy mindenki elszégyelte magát miattatok.

Mind a mellett, vagy talán éppen azért, mert abban, a mit mondott,
teljesen igaza volt, senki se felelt neki, s mind a négyen csak
összenéztek. Vjera még habozva állt a szobában, kezében a tintatartóval.

- És ugyan micsoda titkok lehetnek azok a ti korotokban, Natasa és
Borisz közt, meg ti köztetek, legföljebb csak holmi ostobaságok!

- De hát neked mi közöd hozzá, Vjera? - szólalt meg Natasa védekező,
halk hangon. Ezen a napon még a szokottnál is jobb és gyöngédebb volt
mindenki iránt.

- Ostoba kérdés, - szólott Vjera, - szégyelem magamat miattatok.
Micsoda nagy titkolózás ez...

- Mindenkinek megvannak a maga titkai. Mi se bántunk téged azzal a
Berggel, - mondotta Natasa nekihevülve.

- Gondolom is, hogy nem bántotok, - felelt Vjera, - mert az én
cselekedeteimben soha sincs és nem is lehet semmi rossz. De a mamának
azért majd elmondom, hogy' viselkedel te Boriszszal.

- Ilyinisna Natálja nagyon szépen viselkedik velem, - jelentette ki
Borisz. - Semmi okom panaszra, - tette hozzá.

- Hagyja el, Borisz, maga olyan diplomata (a diplomata szó nagyon
divatban volt a gyerekek közt, abban a különös értelemben, a melyet ők
ennek a szónak adtak); már szinte unalmas, - mondotta Natasa sértődött
és reszkető hangon. - De hát, ugyan miért is rágja ő mindig a fülemet?

- Te ezt soha se fogod megérteni, - szólott Vjerához fordulva, - mert
te soha senkit se szerettél; neked nincs szíved, te csak madame de
Genlis vagy (ezt a csúfnevet, melyet nagyon sértőnek tartottak,
Nikolaj adta Vjerának), s a te legnagyobb gyönyörűséged másoknak
kellemetlenséget okozni. Csak kaczérkodjál Berggel, a mennyit akarsz,
- tette hozzá szaporán.

- De az már bizonyos, hogy vendégek előtt soha se fogok fiatal emberek
után futkosni...

- A mit akart, azt elérte, - szólt Nikolaj: - mindenkinek mondott
valami kellemetlenséget, s megzavart valamennyiünket. Gyerünk a
gyerekszobába. - Mind a négyen, mint a megriasztott madarak fölkeltek
és kimentek a szobából.

- Nekem, igenis mondtak kellemetlenségeket, de én ugyan senkinek, -
mondotta Vjera.

- Madame de Genlis! Madame de Genlis! - kiabálták kivülről a nevető
hangok.

A szép Vjera, a ki valamennyiükre ilyen fölháborító és kellemetlen
hatást tett, elmosolyodott és szemlátomást rá se hederítvén arra, a
mit neki mondtak, odament a tükörhöz és megigazította a szalagját és a
haját. Szép arczát látva, szemlátomást még hidegebbé és még
nyugodtabbá lett.

- - - - - - - - - - - - - - - - - - - - - - - - - - - - - - - - - - -
- - - - - - - - - - - - - - - - - - - - - - - - - - - - -

A szalonban tovább folyt a társalgás.

- Ah! chère,- mondotta a grófné, - az én életem útja sincs ám
mindenütt rózsával behintve. Mintha bizony nem látnám, hogy a mi
életmódunk és a mi vagyoni viszonyaink mellett már nem húzhatjuk soká!
S mindezt a club, meg az ő jósága teszi. És azt hiszed, ha falun
élünk, ott talán pihenünk? Ott is csak műkedvelő előadás, vadászat és
a jó Isten tudja mi minden járja. De mit is beszélünk rólam! Mondd
inkább, hogy' intézted te mindezt? Sokszor igazán csodálkozom rajtad,
Annette, hogy a te korodban hogy' tudsz Moszkvában, Péterváron úgy
egymagad idestova kocsikázni miniszterekhez, előkelőségekhez járni, és
hogy' tudsz mindenkivel bánni, igazán csodálkozom! Hogy' csinálod
mindezt? Lám én mindehhez még csak nem is konyítok.

- Oh, lelkem! - felelt Mihajlovna Anna herczegné. - Ne is adja az
Isten, hogy megtudd, mit tesz az minden támasz nélkül s egy fiúval, a
kit az imádásig szeretsz, özvegyen maradni. Beletanul az ember
mindenbe, - folytatta valamelyes büszkeséggel. - A pöröm mindenre
megtanított. Ha ezek közül a hepcziás nagyfejűek közül beszélnem kell
valakivel, írok egy levelet: "Ez és ez a herczegné, beszélni szeretne
ezzel és ezzel", kocsiba ülök, s elmegyek akár kétszer, háromszor,
négyszer is, mindaddig, míg csak meg nem kapom azt, a mire szükségem
van. Oh, hogy mit gondolnak felőlem, nekem tökéletesen mindegy.

- De hát Borenyka ügyében vajjon kihez fordúltál? - kérdezte a grófné.
- Lásd, a tied már testőrtiszt, Nikoluska meg még mindig csak
hadapród. Nincs a ki törődjék vele. Kihez fordultál?

- Vaszilij herczeghez. Nagyon kedves volt. Tüstént belement mindenbe
és jelentést tett az uralkodónak, - mondotta Mihajlovna Anna herczegné
elragadtatással, teljesen megfeledkezvén azokról a megaláztatásokról,
a melyeken keresztül kellett mennie, míg czélt ér.

- Vaszilij herczeg, vajjon megöregedett? - kérdezte a grófné. - Nem
láttam őt a Rumjanczovék színielőadása óta. Azt hiszem, már meg is
feledkezett rólam. Valamikor pedig udvarolt nekem, - említette a
grófné mosolyogva.

- Olyan, mint volt, - felelt Mihajlovna Anna, - a megtestesült
szeretetreméltóság. Magas állása legkevésbbé se csavarta el a fejét.
"Csak azt sajnálom, kedves herczegné, hogy olyan keveset tehetek
önért, - úgymond, - parancsoljon velem". Nem, szó a mi szó, pompás
ember és derék rokon. De te, Nathalie, te tudod, mennyire szeretem a
fiamat. Nem tudom, mit nem tennék meg az boldogságáért. A körülményeim
pedig most olyan rosszak, - folytatta Mihajlovna Anna szomorúan s
halkabb hangon, - olyan rosszak, hogy a legrettenetesebb helyzetben
vagyok. Az én szerencsétlen pöröm fölemészti mindenemet és még se megy
előre. Képzelheted à la lettre, nincs egy garasom se, s azt sem tudom,
miből szereljem föl Boriszt. - Elővette a zsebkendőjét és sírva
fakadt. - Ötszáz rubelra volna szükségem, s mindössze egy huszonöt
rubeles bankó van a zsebemben. Olyan helyzetben vagyok... Egyetlen
reményem most Bezuchij Vladimirovics Kirill herczeg. Ha nem hajlandó a
keresztfiát kissé támogatni, - mert ő tartotta keresztvízre Boriszt, -
s valamit hagyni neki, akkor kárbaveszett minden fáradozásom: nincs
miből kiruháznom őt.

A grófné könyekre fakadt, s némán fontolgatott valamit.

- Sokszor elgondolom, lehet, hogy ez tán bűn is, - mondotta a
herczegné, - de sokszor elgondolom: lám Bezuchij Vladimirovics Kirill
egyedül él... ezzel az óriási vagyonnal... s ugyan miért él? Neki már
terhére van az élet, Borja pedig csak most kezd élni.

- Bizonyára fog valamit hagyni Borisznak, - jegyezte meg a grófné.

- Isten tudja, chère amie! Ezek a gazdag mágnások olyan önzők. De én
azért tüstént elmegyek hozzá Borisz-szal és nyíltan megmondom neki,
miről van szó. Ám gondoljanak felőlem, a mit akarnak, nekem igazán,
tökéletesen mindegy, a mikor a fiam sorsa függ tőle. - A herczegné
fölkelt.

- Most két óra, és ti négykor ebédeltek. Még lesz időm a dolgot
elvégezni.

S mint afféle dolgos pétervári asszony, a ki föl tudja használni az
idejét, Mihajlovna Anna elküldött a fiáért, s vele együtt kiment az
előszobába.

- Isten veled, édes lelkem, - mondotta a grófnénak, a ki az ajtóig
kikísérte, - Kívánj nekem sikert, - tette hozzá suttogva, hogy a fia
meg ne hallja.

- Vladimirovics Kirill herczeghez megy, ma chère? - kérdezte a gróf az
ebédlőből, a honnan ő is kijött az előszobába. - Ha netán jobban van,
hívja meg hozzám Pierre-t ebédre. Sokszor el szokott jönni hozzánk, s
mindig tánczolt a gyerekekkel. Hívja meg mindenesetre, ma chére. Majd
meglássuk, hogy' tesz ki magáért ma Tarasz. Azt mondja, még Orlov
grófnál se volt soha olyan ebéd, mint a minő ma a miénk lesz.



XII.

- Kedves Boriszom, - mondotta Mihajlovna Anna herczegné a fiának,
mikor Rosztov grófné hintaja, a melyen ültek, a szalmával behintett
utczán végiggördült és befordult Bezuchij Vladimirovics Kirill tágas
udvarába. - Kedves Boriszom, - szólott az anya, kiszabadítván a kezét
ócska gallérja alól s félénk és gyöngéd mozdulattal megfogván a fia
kezét, - légy gyöngéd, légy figyelmes. Vladimirovics Kirill herczeg
mégis csak keresztapád s ő tőle függ egész jövendő sorsod. Ezt ne
feledd, mon cher, légy kedves, a mennyire csak tudsz...

- Csak tudnám, hogy a megalázkodáson kívül más eredménye is lesz... -
felelt a fiú hidegen. - No de megigértem, s így a kedvéért meg is
teszem.

Annak ellenére, hogy valakinek a kocsija ott állott a kapuban, a kapús
végignézett az anyán meg a fián (a kik, a nélkül, hogy magukat
bejelentették volna, a fülkékben álló két sor szobor közt egyenesen az
előcsarnok üvegajtaja felé tartottak), jelentőségteljes pillantást
vetett a herczegné lompos gallérjára s megkérdezte, kihez akarnak
menni, a herczegnőkhöz, vagy a herczeghez és megtudván, hogy a
herczeghez, kijelentette, hogy ő nagyméltósága ma rosszabbul van és
nem fogad senkit.

- Akkor mehetünk, - szólt a fiú francziául.

- Édesem! - mondotta az anyja könyörgő hangon s megint megérintette a
kezét, mintha ez az érintés képes lett volna őt lecsillapítani vagy
felbúzdítani. Borisz csak hallgatott s a nélkül, hogy a köpenyét
levetette volna, kérdő pillantással nézett az anyjára.

- Lelkem, - mondotta Mihajlovna Anna szelíd hangon a kapúshoz
fordúlva, - tudom, hogy Vladimirovics Kirill herczeg nagyon beteg...
De éppen azért jöttem... rokona vagyok... Nem fogom háborgatni,
lelkem... Csak Szergejevics Vaszilij herczeggel kellene beszélnem;
hiszen itt lakik. Jelents be, kérlek.

A kapus mogorván megrántott egy zsinórt és elfordúlt.

- Drubeczkája herczegné, Szergejevics Vaszilij herczeget keresi, -
kiáltott oda a felülről lesiető és a lépcső párkánya mögül előrehajló
harisnyás, félczipős és frakkos lakájnak.

Az anya eligazította festett bársony-ruhájának a ránczait, megnézte
magát a falon függő s egy darabból való nagy venéziai tükörben, és
foltozott félczipőiben fürgén sietett föl a lépcső szőnyegén.

- Édesem, megígérted, - fordult oda megint a fiához, kezének az
érintésével iparkodván őt biztatgatni. A fiú lesütött szemekkel,
nyugodtan ment utána.

Beléptek egy terembe, a melyből a Vaszilij herczeg lakosztályába nyilt
az ajtó.

Éppen mikor az anya és a fiú a szoba közepére értek, s a belépésük
zajára elősiető öreg inastól útbaigazítást akartak kérni, megmozdúlt
az egyik ajtó bronzkilincse, s egészen otthoniasan, bársonykabátban,
egy csillaggal a mellén, kilépett az ajtón Vaszilij herczeg s kikísért
egy feketehajú, szép férfit. Ez a férfi Lorrain, a hírneves pétervári
orvos volt.

- Tehát ez biztos? - kérdezte a herczeg.

- Herczeg, "errare humanum est", - felelt az orvos selypegve, és
franczia modorban ejtvén ki a latin szavakat.

- Jó, jó...

Mikor Mihajlovna Annát és a fiát észrevette, Vaszilij herczeg
meghajlással elbocsátotta az orvost és szótlanúl, de kérdő
pillantással odalépett hozzájuk. A fiú észrevette, a mint egyszerre
mélységes fájdalom borúlt az anyja szemeire, és könnyedén elmosolyodott.

- Lám, herczeg, milyen szomorú körülmények közt kell egymást
viszontlátnunk... De mit csinál a mi drága betegünk? - kérdezte,
mintha észre se vette volna a herczeg reászegezett hideg és szinte
sértő tekintetét. Vaszilij herczeg az álmélkodáshoz közelálló, kérdő
pillantással nézett előbb rá, majd Boriszra. Borisz illedelmesen
meghajtotta magát. Vaszilij herczeg a nélkül, hogy a meghajlást
viszonozta volna, odafordúlt Mihajlovna Annához, s olyan fej- és
ajak-mozdulattal felelt a kérdésére, mely a beteget illetőleg vajmi
kevés reménynyel kecsegtetett.

- Lehetséges? - kiáltott föl Mihajlovna Anna. - Oh, ez rettenetes!
Borzasztó csak elgondolni is... Ez itt a fiam, - tette hozzá, Boriszra
mutatva. - Személyesen is meg akarta önnek köszönni... - Borisz még
egyszer meghajtotta magát.

- Higyje el, herczeg, hogy az én anyai szívem soha se fogja
elfelejteni azt, a mit ön tett érettünk.

- Csak örülök, kedves Mihajlovna Anna, hogy szívességet tehettem
önnek, - mondotta Vaszilij herczeg, megigazította a kabátját s itt
Moszkvában, az általa pártfogolt Mihajlovna Anna jelenlétében úgy a
hangjában, mint a mozdulataiban még sokkal nagyobb méltóságot árúlt
el, mint Péterváron, Scherer Annette estélyén.

- Iparkodjék becsülettel szolgálni és érdemeket szerezni, - tette
hozzá szigorúan, Boriszhoz fordúlva. - Örülök... Szabadságon van itt?
- darálta le egykedvü hangon.

- Várom a parancsot, kegyelmes uram, hogy új állomásomra bevonúljak, -
felelt Borisz a nélkül, hogy akár boszúságot árúlt volna el a herczeg
éles hangján, akár kedvet mutatott volna arra, hogy vele beszédbe
eredjen, de olyan nyugodtan és tiszteletteljesen, hogy a herczeg
merően a szeme közé nézett.

- Ön az édes anyjával lakik?

- Rosztov grófnénál lakom, - felelt Borisz, és megint hozzátette: -
Kegyelmes uram.

- Ez az a Rosztov Ilya, a ki Suszina Nathaliet vette el, - szólott
Mihajlovna Anna.

- Tudom, tudom, - mondotta Vaszilij herczeg, színtelen hangján. - Soha
sem tudtam megérteni, hogy' volt képes Nathalie hozzámenni ehhez a
piszkos medvéhez. Egy teljesen buta és nevetséges figura. S még hozzá
mint mondják, kártyás is.

- De jó ember, herczeg, - jegyezte meg Mihajlovna Anna meghatott
mosolylyal, mintha ő is tudta volna, hogy Rosztov gróf rászolgált erre
a véleményre, de kíméletet kérve a szegény öreg számára.

- Mit mondanak az orvosok? - kérdezte a herczegné rövid hallgatás
után, s megint nagy fájdalom tükröződött kisírt arczán.

- Kevés a remény, - felelt a herczeg.

- Pedig úgy szerettem volna még egyszer megköszönni a bácsinak azt a
sok jót, a mit velem és Borisz-szal tett. Borisz a keresztfia, - tette
hozzá olyan hangon, mintha ennek a hírnek nagyon meg kellett volna
örvendeztetni Vaszilij herczeget.

Vaszilij herczeg elgondolkozott és összeránczolta a homlokát.
Mihajlovna Anna megértette, hogy attól tartott, talán Bezuchij gróf
hagyatékát illetőleg vetélytársnőre talál benne. Sietett hát őt
megnyugtatni. - Ha nem volna bennem olyan őszinte szeretet és
ragaszkodás a bácsi iránt, - szólott különös önérzettel és
fesztelenséggel mondván ki ezt a szót: - jól ismerem az ő nemes és
egyenes jellemét; de lám, csak a herczegnők vannak mellette... Ők meg
még fiatalok... - Félrehajtotta a fejét, és suttogva megkérdezte: -
vajjon eleget tett-e utolsó kötelességének, herczeg? Milyen becsesek
ezek az utolsó pillanatok! Hiszen rosszabbul már alig lehet:
föltétlenül elő kellene őt készíteni, ha már annyira van. Mi,
asszonyok, herczeg, - szelíden elmosolyodott, - mindíg tudjuk, hogy'
kell az ilyesmivel előállani. Feltétlenül látnom kellene őt. Bármily
nehezemre esett légyen is, de már kénytelen voltam hozzászokni a
szenvedéshez.

A herczeg nyilván megértette, s mint Scherer Annette estélyén, úgy
most is rájött, hogy Mihajlovna Annától nehéz szabadulni.

- Csak ne volna annyira terhére ez a találkozás, chére Mihajlovna
Anna, - mondotta. - Várjunk estig: az orvosok a válságot akkorra
helyezték kilátásba.

- De ezekben a pillanatokban, herczeg, nem lehet várni. Csak gondolja
meg, a lelke üdvösségéről van szó. Óh! Ez rettenetes, ezek a
keresztényi kötelességek...

Kinyílt a belső szobák ajtaja, s komor és hideg arczczal kilépett
rajta a gróf egyik herczegnő-unokahúga.

Vaszilij herczeg odalépett hozzá. - Nos, hogy' van?

- Mindíg egyformán. S akárhogy' vesszük is, ez a zaj... - mondotta a
herczegnő, s mint valami ismeretlenen, úgy nézett végig Mihajlovna
Annán.

- Ah, chère, én meg majd hogy meg sem ösmertem, - mondotta Mihajlovna
Anna boldog mosolylyal, és könnyed tipegéssel odament a gróf
unokahúgához. - Éppen most jöttem, rendelkezzenek velem, majd én is
segítek a nagybácsit ápolni. Képzelem, mennyit szenvedtek, - tette
hozzá részvétteljes szemforgatással.

A herczegnő semmit sem felelt, még csak el se mosolyodott és azonnal
kiment. Mihajlovna Anna levetette a keztyűjét és nagynehezen kivívott
hadállásában elhelyezkedett egy karosszékben és fölszólította Vaszilij
herczeget, hogy üljön oda mellé.

- Borisz! - mondotta a fiának mosolyogva,- én bemegyek a grófhoz, a
nagybácsihoz, te pedig, mon ami, menj el addig Pierre-hez, és ne
feledd el átadni neki Rosztovék meghívását. Ebédre hívják őt. De alig
hiszem, hogy elmenjen? - fordult oda a herczeghez.

- Ellenkezőleg, - felelt a herczeg, a ki szemlátomást rossz kedvű
lett. - Nagyon örülnék, ha megszabadítana ettől a fiatal embertől...
Folyton itt ül a nyakamon. A gróf egyetlen egyszer se kérdezősködött
felőle.

Vállat vont. Egy inas előbb le-, majd a másik lépcsőn fölvezette a
fiatal embert Kirillovics Pjotrhoz.



XIII.

Pierre tehát csakugyan nem tudott magának pályát választani
Péterváron, és duhajkodásai miatt csakugyan kiutasították őt -
Moszkvába. Az a história, melyet Rosztovéknál beszéltek el róla,
csakugyan igaz volt. Pierre is részt vett a rendőrfelügyelő
megkötözésében. Pár nappal ezelőtt érkezett meg és szokása szerint az
apja házába szállott. Bár el volt rá készülve, hogy a históriáját már
Moszkvában is ismerik, és hogy a hölgyek, a kik az apja körül vannak
és iránta állandó rosszindulattal viseltetnek, ki is használják majd
ezt az esetet arra, hogy a grófot ellene ingereljék, mégis, mindjárt a
megérkezés napján átment az apja lakosztályába. A szalonba, a
herczegnők rendes tartózkodási helyére lépve, üdvözölte a hölgyeket, a
kik himzőpárnáik mellett ültek és egyikük hangosan felolvasott a
többinek valami könyvet. Hárman voltak. A legidősebb, egy hosszú
derekú, rideg, de takaros leányzó, ugyanaz, a ki Mihajlovna Annához is
kijött, olvasott; a fiatalabbak, mind a ketten csinosak és piros
arczúak, a kiket csak az különböztetett meg egymástól, hogy az
egyiknek egy anyajegy volt az ajka fölött, mely nagyon megszépítette,
a hímzőrámán dolgoztak. Pierret úgy fogadták, mintha halott, vagy
bélpoklos lett volna. A legidősebb herczegnő abbanhagyta az olvasást
és szótlanul nézett rá ijedt szemeivel; a fiatalabbik, az, a kinek nem
volt anyajegye, ugyanolyan kifejezéssel bámult rá; a legkisebbik, az
anyajegyes pedig, a kinek vidám és tréfás volt a természete, ráhajolt
a hímzőrámájára, hogy elleplezze azt a mosolyt, melyet nyilván a
küszöbön álló jelenet csalt az ajkára, a melynek mulatságos voltával
már előre tisztában volt.

- Jónapot cousine, - mondotta Pierre. - Tán meg sem ösmer?

- Nagyon is jól ösmerem, nagyon is jól.

- Hogy' van a gróf? Láthatom őt? - kérdezte Pierre esetlenül, mint
mindíg, de minden zavar nélkül.

- A gróf testileg is, lelkileg is sokat szenved, s ön úgy tetszik,
gondoskodott róla, hogy minél több lelki szenvedést okozzon neki.

- Láthatom a grófot? - ismételte Pierre.

- Hm!... ha meg akarja őt ölni, teljesen meg akarja ölni, akkor
láthatja. Olyga, menj, nézd meg, készen van-e a nagybácsi levese,
nemsokára itt az ideje, - tette hozzá, ezzel adván értésére
Pierre-nek, hogy el vannak foglalva, még pedig az apja ápolásával, míg
neki nyilván csak arra van gondja, hogy őt háborgassa.

Olyga kiment. Pierre egy darabig állt, végig nézett a két nővéren és
meghajtván magát így szólt:

- Akkor hát visszamegyek a szobámba. Majd ha lehet, szóljanak. - Ezzel
kiment s az anyajegyes nővér csengő, de nem éppen hangos kaczagása
hallatszott utána.

Másnap megjött Vaszilij herczeg és a gróf házába szállott. Magához
hivatta Pierret és így szólt hozzá:

- Kedvesem, ha itt is úgy fogja magát viselni, mint Pétervárott, akkor
rossz véget ér; több mondanivalóm nincsen. A gróf nagyon, nagyon
beteg: nincs is rá szükség, hogy bemenjen hozzá.

Attól fogva Pierret nem háborgatták, s így egész napokon át egyedül
volt fönn a szobájában.

Akkor, mikor Borisz belépett hozzá, Pierre föl és alá járt a
szobájában, olykor megállt a szögletben, fenyegető mozdulatokat tett a
fal felé, mintha valami láthatatlan ellenséget akarna a kardjával
leszúrni, s a pápaszeme fölött szigorú pillantást vetve maga elé, újra
elkezdett járni, miközben érthetetlen szavakat mormogott, a vállait
vonogatta s a kezeivel hadonászott.

- Angliának vége... vége! - mondotta komoran és rámutatott valakire az
újjával. - Pittet, mint a nemzet és a népjogok árulóját, ezennel
elitéljük... - Nem ideje, hogy Pitt ítéletét kihirdesse, s ebben a
pillanatban nyilván magának Napoleonnak képzelvén magát, és hősével
együtt már túl lévén a pas de calais-i veszedelmes átkelésen, Londont
ostromolta, - mikor megpillantotta a hozzá belépő délczeg és szép
katonatisztet. Megállt. Pierre mint tizennégyesztendős fiút látta
Boriszt utoljára, s éppenséggel nem emlékezett rá, de ennek ellenére
is, veleszületett eleven és derült modorával kézenfogta őt és
szívélyesen elmosolyodott.

- Emlékszik még rám? - kérdezte Borisz nyugodt és kellemes mosolylyal.
- Az anyámmal jöttem a grófhoz, a ki azonban, úgy látszik, nincs
egészen jól.

- Igen, úgy látszik, beteg. Folyton izgatják, - felelt Pierre,
iparkodván visszaemlékezni arra, vajjon ki ez a fiatal ember.

Borisz érezte, hogy Pierre nem ösmer rá, de nem tartotta szükségesnek,
hogy megnevezze magát, s a legcsekélyebb zavar nélkül egyenesen a
szemébe nézett.

- Rosztov gróf kéreti, hogy jőjjön el ma hozzá ebédre, - mondotta elég
hosszú és Pierre-re nézve kényelmetlen hallgatás után.

- Áá! Rosztov gróf! - szólalt meg Pierre örömmel, - ön tehát a fia,
Ilja. Képzelje csak, az első pillanatban nem is ösmertem meg.
Emlékszik, a mikor kijártunk a Veréb-hegyekre m-me Jacquot-al... beh
rég' volt az.

- Ön téved, - felelt Borisz nyugodtan, elszánt és valamelyes gúnyos
mosolylyal. - Én Borisz vagyok, Drubeczkája Mihajlovna Anna herczegnő
fia. Iljának az öreg Rosztovot hívják, a fia Nikolaj. És én semmiféle
m-me Jacquot-ot nem ismertem.

Pierre elkezdett hadonászni a kezével és felkapta a fejét, mintha csak
szúnyogok vagy méhek támadták volna meg.

- Oh, hát micsoda dolog ez! - Össze-vissza zavartam mindent.
Moszkvában annyi a rokonom! Ön tehát Borisz... no persze. Persze hogy
ismerjük egymást. Hát mit szól a boulogne-i expediczióhoz? Mihelyt
Napoleon átkel a csatornán, az angolok ugyancsak rosszul járnak. Én
azt tartom, hogy ez az expediczió nagyon könnyen lehetséges. Csak
Villeneuve ne lőjjön valami bakot!

Borisz semmit sem tudott a boulognei expediczióról, - lapokat nem
olvasott, és a Villeneuve nevét is csak most hallotta először.

- Mi itt Moszkvában sokkal többet foglalkozunk az ebédekkel és a
pletykákkal, mint a politikával, - mondotta nyugodt, gúnyos hangján. -
Én erről semmit se gondolok és semmit sem tudok. Moszkva mindenek
fölött a pletykákkal van elfoglalva, - folytatta. - Mostanában éppen
önről és a grófról beszélnek sokat.

Pierre elmosolyodott az ő jóságos mosolyával, s mintha féltette volna
a vendégét, nehogy olyan valamit mondjon, a mit később megbánhatna. De
Borisz tisztán és világosan beszélt, miközben egyenesen Pierre szemébe
nézett.

- Moszkvának nincs egyéb dolga, mint pletykázni, - folytatta. -
Mindenki azzal foglalkozik, vajjon kinek hagyta a gróf a vagyonát, bár
az is meglehet, hogy túlél valamennyiünket, a mit a magam részéről
egész lelkemből kívánok...

- Biz' ez mind nagyon szomorú, - kapta föl Pierre, - nagyon szomorú. -
Pierre állandóan attól tartott, hogy ez a tisztecske véletlenül valami
saját magára nézve is kellemetlen beszélgetésbe kezd.

- Önnek meg úgy látszhatik, - szólott Borisz könnyedén elpirulva, de a
nélkül, hogy a hangján és az állásán változtatott volna, - önnek meg
úgy látszhatik, hogy mindenki csak azon mesterkedik, hogy hozzájusson
valamihez ettől a nábobtól.

"Úgy is van", - gondolta magában Pierre.

- De én, félreértések elkerülése végett, meg akarom önnek mondani,
hogy nagyon téved, ha anyámmal minket is ezek közé az emberek közé
soroz. Mi ugyan nagyon szegények vagyunk, de én, legalább a mi engem
illet, éppen mert az ön apja gazdag, én nem számítom magamat a rokonai
közé, és sem én, sem az anyám, soha se fogunk tőle semmit kérni vagy
elfogadni.

Pierre sokáig nem értette meg ezeknek a szavaknak a jelentőségét, de
mikor aztán megértette, felugrott a pamlagról, s veleszületett
gyorsaságával és esetlenségével megkapta Borisz karját, és sokkal
jobban elpirulva, mint Borisz, a szégyen és a bosszúság vegyes
érzésével megszólalt:

- No, ez igazán különös! Hát én tán'... Ugyan kinek jutna eszébe... Én
nagyon jól tudom...

De Borisz megint közbevágott:

- Csak annak örülök, hogy elmondtam mindent. Lehet, hogy ez önnek
kellemetlen, de meg fog bocsátani, - mondotta, ő csillapítván Pierret,
a helyett, hogy Pierre őt csillapította volna, - és remélem, nem veszi
sértésnek. Nekem elvem, kereken kimondani mindent... Mit mondjak hát?
Eljön ebédre Rosztovékhoz? - És Borisz, miután lerázott magáról egy
szemlátomást súlyos kötelességet, s ő maga megszabadúlván kényelmetlen
helyzetéből, mást sodort bele, megint egészen kellemessé lett.

- Nem, ide hallgasson, - szólott Pierre lecsillapodva. - Ön csodálatos
egy ember. Az, a mit ön az imént mondott, nagyon szép, igazán nagyon
szép. Persze ön engem nem ösmer, hiszen oly régóta nem találkoztunk...
gyermekkorunk óta... Ön tehát fölteheti rólam... Én önt értem,
teljesen értem. Én ugyan ezt nem tettem volna, nem lett volna hozzá
bátorságom, de azért ez nagyon szép. Nagyon örülök, hogy önnel
megismerkedhettem. Különös, - tette hozzá rövid hallgatás után
elmosolyodva, - mit föl nem tett ön rólam! - Elnevette magát. - De baj
is az! Majd jobban is megismerkedünk, ha úgy tetszik - s kezet fogott
Borisz-szal. - Nem tudom, tudja-e, hogy én egyetlen egyszer se voltam
a grófnál. Még nem is hívott... Mint embert, nagyon sajnálom őt... De
mitévő legyek?

- És ön azt hiszi, hogy Napoleonnak sikerülni fog a seregét
átszállítani? - kérdezte Borisz mosolyogva.

Pierre megértette, hogy Borisz másra akarta terelni a szót, s rúdnak
állván neki, elkezdte a boulognei vállalkozás előnyeit és hátrányait
fejtegetni.

Egy inas lépett be és hívta Boriszt az anyjához. A herczegné menni
készült. Pierre megígérte, hogy később majd eljön ebédre, csak azért,
hogy Boriszszal közelebbről megismerkedjék, s a szemüvegén keresztül
szivélyes pillantást vetvén rá, erősen megszorította a kezét...
Távozása után Pierre még hosszú ideig járt-kelt a szobájában, de most
már nem szurkált a kardjával valami láthatatlan ellenség felé, hanem
mosolygott, a mint erre a kedves, okos, és elszánt fiatal emberre
visszagondolt.

Mint az már a fiatalság zsenge korában, s különösen az ilyen
egyedülálló helyzetben lenni szokott, valami teljesen indokolatlan
gyöngédséget érzett ez iránt a fiatal ember iránt s megfogadta
magában, hogy föltétlenül szíves baráti viszonyba lép vele.

Vaszilij herczeg kikisérte a herczegnét, a ki a szemeit s könnyektől
nedves arczát eltakarta a kendőjével.

- Ez rettenetes! Rettenetes! - mondotta: - de bármibe kerüljön is,
kötelességemet teljesíteni fogom. Eljövök éjszakára. Lehetetlen őt így
hagyni. Minden percz drága. Én nem is értem, mit késlekednek a
herczegnők. Lehet, hogy Isten megsegít és találok rá módot, hogy őt
előkészítsem!... Isten vele herczeg,... adjon az Isten erőt...

- Adieu, ma bonne; - felelt Vaszilij herczeg, elfordulván tőle.

- Jaj, rettenetes állapotban van, - ujságolta az anya a fiának, mikor
megint a kocsiban ültek. - Úgyszólván már nem ösmer meg senkit.

- Csak azt nem értem mama, milyen viszonyban van ő Pierre-el? -
kérdezte a fia.

- A végrendelet, lelkem, mindent meg fog magyarázni; ettől függ a mi
sorsunk is...

- De honnan gondolja, hogy nekünk is fog valamit hagyni?

- Oh lelkem! Hiszen olyan gazdag, mi pedig olyan szegények vagyunk!

- Jó, de ez még nem elég ok, anyuskám.

- Jaj Istenem! Istenem! Milyen rosszul van! - kiáltott föl az anya.



XIV.

Mikor Mihajlovna Anna a fiával elment Bezuchij Vladimirovics Kirill
herczeghez, Rosztova grófné sokáig ült egyedül s a szeméhez szorította
a kendőjét. Végre csöngetett.

- Nos, mi az, kedvesem, - szólt oda bosszúsan komornának, a ki pár
perczet váratott magára, - tán' nincs kedve szolgálni? Akkor majd
találok más helyet a számára.

A grófnét fölizgatta barátnőjének a fájdalma és megalázó szegénysége s
ezért rosszkedvü volt, a mi nála mindig abban nyilvánult, hogy a
szobaleányt "kedvesem"-nek szólította és magázta.

- Bocsánatot kérek, - szólt a szobaleány.

- Kéretem a grófot.

A gróf imbolyogva, s mint mindig, valamelyest bűnbánó arczczal
odalépett a feleségéhez.

- No, grófnécskám! Micsoda fogoly-sauté lesz ma Madeirával, ma chère!
Megkóstoltam; nem hiába adtam Taraszért ezer rubelt. Megéri!

Ősz haját fölborzolva, s kezeit a térdeinek legényesen nekifeszítve,
odaült a felesége mellé. - Mit parancsol grófnécskám?

- Nézd csak, barátom... Hogy' bemaszatoltad magadat! - mondotta s a
mellényére mutatott. - Ez alkalmasint sauté, - tette hozzá mosolyogva.
- Nézd csak, gróf: pénzre volna szükségem.

Az arcza elszomorodott.

- Oh, grófnécskám!... - És a gróf szaporán elővette a tárczáját.

- De sok kell ám, gróf, ötszáz rúbelre van szükségem. - Ezzel elővette
a battiszt-kendőjét s elkezdte vele dörzsölgetni az ura mellényét.

- Tüstént, tüstént. Hé, ki van ott? - kiáltott föl olyan hangon, a
milyenen csak azok az emberek szoktak kiáltani, a kik meg vannak
győződve, hogy azok, a kiket szólítanak, hanyatt-homlok rohannak elő a
hívásukra. - Küldjétek hozzám Mityenkát!

Mityenka, az a nemes származású fiú, a ki a grófnál nevelkedett és
most összes dolgait intézte, csöndesen belépett a szobába.

- Nézd csak, lelkem, - mondotta a gróf a tiszteletteljesen belépő
fiatal embernek. - Hozz ide nekem... - itt elgondolkozott. - Igen, 700
rúbelt, annyit. De vigyázz, olyan rongyos és piszkos bankókat, mint a
minap, ne hozzál, hanem szépeket, a grófnénak kell.

- Bizony, Mityenka, kérem, csak tiszták legyenek, - szólott a grófné
szomorúan fölsóhajtva.

- Kegyelmes uram, mikorra parancsolja? - kérdezte Mityenka. -
Méltóztatik tudni, hogy... Egyébiránt ne méltóztassék nyugtalankodni,
- tette hozzá, a mint észrevette, hogy a gróf elkezd nehezen és
szaporán zihálni, a mi mindenkor kezdődő haragjának volt az előjele. -
Csak emlékeztetni akartam... Most mindjárt parancsolja?

- Igen, igen, hozd el csak azonnal. Add át a grófnénak.

- Aranyat ér ám nekem ez a Mityenka, - tette hozzá a gróf mosolyogva,
mikor a fiatal ember kiment. - Nincs semmi, a mi lehetetlen volna. Már
szinte türhetetlen. Minden lehetséges.

- Oh a pénz, gróf, a pénz, mennyi fájdalomnak az okozója a világon! -
szólott a grófné. - De erre pénzre igazán nagy szükségem van.

- Grófnécskám, ön ismert tékozló, - jegyezte meg a gróf, s miután a
feleségének kezet csókolt, megint vissza ment a szobájába.

Mire Mihajlovna Anna megint visszakerült Bezuchijtól, a grófné előtt
csupa újdonatúj bankókban már ott hevert a pénz az asztalon, a kendője
alatt, és Mihajlovna Annának feltűnt a grófné valamelyes izgatottsága.

- Nos, mi ujság lelkem? - kérdezte a grófné.

- Oh, milyen rettenetes állapotban van! Nem lehet ráismerni, annyira,
de annyira rosszul van; csak egy pillanatig voltam nála, s tán két
szót se szólhattam...

- Annette, az Istenre kérlek, ne utasítsd vissza, - szólalt meg
egyszerre a grófné elpirulva, a mi olyan furcsán illett immár nem
fiatal, sovány és komoly arczához, mikor a kendő alól a pénzt
előszedte. Mihajlovna Anna egy pillanat alatt megértette, miről van
szó s már lehajolt volt, hogy a kellő pillanatban a grófnét ügyesen
megölelje.

- Itt van tőlem Borisznak valamicske, az egyenruhájára...

Ekkorra Mihajlovna Anna már megölelte őt és sírva fakadt. A grófné
szintén elsírta magát. Sírtak mind a ketten azon, hogy barátnők, hogy
mindketten olyan jók, hogy ők, a gyermekkori barátnők, ilyen alantas
holmival foglalkoznak, mint a pénz, és azon, hogy úgy elröppent a
fiatalságuk... De ezek a könnyek jól estek mind a kettőjüknek...



XV.

Rosztova grófné a leányaival s immár nagy sereg vendéggel ott ült a
szalonjában. A férfi-vendégeket a gróf bevezette a dolgozószobájába, a
hol bemutatta nekik érdekes török-csibukgyűjteményét. Olykor kinézett
és megkérdezte: nem jött-e még meg? Achroszimova Dmitrijevna Marját,
egy a társaságban le terrible dragon gúnynéven ösmert hölgyet vártak,
a ki nem a gazdagsága, sem az előkelősége, hanem a józan esze és
viselkedésének nyílt egyszerűsége révén vált híressé. Dmitrijevna
Marját ismerte a czári család, ismerte egész Moszkva és Pétervár s
mind a két városban bámulattal voltak iránta, s titokban gúnyolódván a
gorombaságain, mindenfelé adomákat beszéltek róla; de ennek ellenére
is, kivétel nélkül mindenki tisztelte őt és félt tőle.

A gróf szobájában, mely tele volt füsttel, a manifesztum által
megüzent háborúról és az újonczozásról folyt a szó. A manifesztumot
még senki sem olvasta, de mindenki tudott a közzétételéről. A gróf két
dohányzó és nagyban társalgó szomszédja közt az ottománon ült. A gróf
maga se nem dohányzott, se nem beszélt, hanem hol az egyik, hol a
másik oldalra hajtván a fejét, látható gyönyörűséggel nézte a
dohányzókat és hallgatta két szomszédjának a vitatkozását, a kiket ő
uszított egymásra.

A vitázók egyike egy ránczos, epés, beretvált és sovány arczú
polgárember volt, a ki bár úgy volt öltözve, mint a legdivatosabb
fiatal ember, mégis már közeljárt az öregséghez; fölhúzott lábakkal, s
a házban bennfentes ember bizalmaskodó ábrázatával ült az ottománon, s
jó mélyen beleeresztvén a szájába a csibukszár borostyán szopókáját,
szemhunyorgatva, nagyokat szippantva szedte magába a füstöt. Ez egy
Sinsin nevű megrögzött agglegény volt, a grófné unokabátyja, s mint a
moszkvai szalonokban mondogatták róla, rendkívül rossznyelvű ember.
Úgy tetszett, mintha leereszkednék ahhoz, a kivel beszélt. A másik egy
kifogástalanul kimosakodott, megfésült és kiöltözött üde és piros
arczú testőrtiszt, ajkai közt, a középen tartotta a borostyánt és
rózsaszínű ajkaival könnyedén szívta a füstöt, melyet azután
karikákban eregetett ki szép száján. Ez volt az a szemjonovszkij
ezredbeli Berg hadnagy, a kivel Borisz egyszerre került az ezredhez, s
a kivel Natasa Vjerát, a legidősebb grófkisasszonyt bosszantotta, a
vőlegényének nevezvén őt. A gróf ott ült kettőjük közt és figyelmesen
hallgatta őket. A grófnak a boszton-játékon kívül, a melyet nagyon
szeretett, legkedvesebb mulatsága az volt, ha mások vitatkozását
hallgatta, különösen ha két bőbeszédű embert sikerült neki egymásra
uszítani.

- No persze, batyuska, mon trés honarable Karlycs Alyfonsz, - mondotta
Sinsin gúnyolódva, és (ebben volt beszédének a fő különlegessége) a
legnépiesebb orosz kifejezéseket a legkeresettebb franczia mondásokkal
összekeverve: - Ön holmi sápocskákra számít az államtól, és a
századtól is valami kis jövedelemre szeretne szert tenni?

- Nem, Nikolájevics Pjotr, én csak azt akarom bebizonyítani, hogy a
gyalogsággal szemben a lovasságnál sokkal csekélyebbek az előnyök.
Ime, Nikolájevics Pjotr, képzelje el az én helyzetemet...

Berg mindenkor nagyon szabatosan, nyugodtan és udvariasan beszélt. A
mit mondott, az mindig csak ő rá magára vonatkozott; mikor valami
olyasról beszéltek, a mi nem volt közvetlenül kapcsolatban ő vele,
mindig nyugodtan hallgatott. És akár órák hosszat is képes volt így
hallgatni, a nélkül, hogy akár maga csak legkevésbbé is zavarba jött,
vagy másokat zavarba ejtett volna. De a mint a beszélgetés őt
személyesen érintette, legott észrevehető gyönyörűséggel és
terjengősen elkezdett beszélni.

- Képzelje el az én helyzetemet, Nikolájics Pjotr, ha a lovasságnál
volnék, még hadnagyi rangban sem kapnék többet harmadonként kétszáz
rubelnél, így pedig kétszázharminczat kapok, - mondotta örömteljes és
kellemes mosolylyal nézvén Sinsinre és a grófra, mintha nyilvánvaló
volna előtte, hogy az ő boldogulása mindenkor az összes többi emberek
vágyainak legfőbb czélja lesz.

- Azonkívül, Nikolájics Pjotr, átlépvén a testőrséghez, szem előtt
vagyok, - folytatta Berg, - és üresedés is sokkal gyakrabban akad a
testőrgyalogságnál. Aztán meg képzelje el, hogy' tudtam én
kétszázharmincz rubelből berendezkedni. Pedig még félre is teszek és
az apámnak is küldözgetek belőle, - folytatta, füstkarikákat eregetve.

- Az egyensúly helyre van állítva... Szegény ember vízzel főz, mint a
közmondás mondja, - jegyezte meg Sinsin a szája másik szögletébe
tolván át a borostyánt, miközben a gróf felé hunyorgatott.

A gróf elkaczagta magát. A többi vendégek, látván, hogy Sinsin vezeti
a társalgást, odajöttek, hogy hallják. Berg, észre se vevén a
gúnyolódást vagy az egykedvűséget, tovább beszélt arról, hogy a
testőrséghez való áthelyeztetés által már egy fokkal előnybe jutott a
társaival szemben, s hogy háborús időben megeshetik, hogy a
szakaszparancsnok elesik, s ő levén a szakaszban rangra legidősebb,
nagyon könnyen szakaszparancsnokká lehet, s hogy az ezredben mennyire
szereti őt mindenki, s hogy az apja is mennyire meg van vele elégedve.
Berg szemlátomást nagy élvezettel mondotta mindezt, s úgy látszott,
nem is sejtette, hogy más embereknek is meg lehetnek a maguk érdekei.
De mindaz, a mit elmondott, olyan kedves és higgadt, fiatalos
önzésének a naivsága olyan nyilvánvaló volt, hogy lefegyverezte vele a
hallgatóit.

- No, batyuska, maga a gyalogságnál is, a lovasságnál is, mindenütt
boldogulni fog, ezt én magának előre megjósolom, - mondotta Sinsin,
miközben megveregette a vállát és leeresztette a lábait az ottománról.
Berg örömteljesen elmosolyodott. A gróf és nyomában a többi vendégek
is átmentek a szalonba.

Az az idő volt, az ebéd előtt, a mikor az egybegyült vendégek az
asztalhoz való hívást várva, nem kezdenek hosszabb társalgást, de
azért föltétlen kötelességüknek tartják, hogy izegjenek-mozogjanak és
ne hallgassanak, ezzel is megmutatva, mennyire nem türelmetlenek az
asztalhoz ülés dolgában. A háziak az ajtó felé tekintgetnek s olykor
összenéznek. A vendégek ezekből a pillantásokból iparkodnak kitalálni,
vajjon kire vagy mire várnak még: valami megkésett előkelő rokonra,
vagy pedig az ételre, a mely még nem készült el.

Pierre közvetlenül az ebéd előtt jött meg, és esetlenül odaült a
szalon kellő közepére, az első székre, mely útjába akadt, s elzárta az
útat mindenki elől. A grófné szerette volna rábírni, hogy beszéljen,
de ő szemüvegén keresztül naivul nézett körül, mintha keresett volna
valakit és kurtán felelgetett a grófné kérdéseire. Feszélyezett
mindenkit, s ezt egyedül ő nem vette észre. A vendégek nagy része, a
kik ösmerték az ő medve-históriáját, kíváncsian nézte ezt a nagy
darab, békés és kövér embert, elcsodálkozván rajta, hogy' tudott egy
ilyen szerény és nehézkes fráter azzal a rendőrfelügyelővel olyan
csínyt elkövetni.

- Ön úgy-e csak nemrég jött ide? - kérdezte tőle a grófné.

- Oui, madame, - felelt Pierre körülnézve.

- Nem látta az uramat?

- Non, madame. - Itt minden ok nélkül elmosolyodott.

- Ön, úgy tetszik, nemrég Párisban volt? Azt hiszem ez rendkívül
érdekes város.

- Nagyon érdekes.

A grófné összenézett Mihajlovna Annával. Mihajlovna Anna megértette,
hogy a grófné arra biztatja őt, hogy szórakoztassa ezt a fiatal
embert, s odaülvén mellé, elkezdett véle az apjáról beszélni, de neki
is, épp úgy, mint a grófnénak, csak kurta feleleteket adott. A
vendégek mind el voltak foglalva egymással. - Razumovszkijék...
Roppant kedves volt... Ön nagyon is szíves... Apraxina grófné... -
hallatszott mindenfelől. A grófné fölkelt és kiment a terembe.

- Dmitrijevna Marja? - hallatszott egy hang a teremből.

- Ő maga, - hallatszott válaszul egy durva női hang, s közvetlenül
utána belépett a szobába Dmitrijevna Marja. A kisasszonyok és hölgyek,
tán a legidősebbeket kivéve, valamennyien fölkeltek. Dmitrijevna Marja
megállt az ajtóban és jól táplált testének egész magasságából,
ötvenesztendős, őszfürtös fejét magasra emelve végignézett a
vendégeken, s mintha neki akart volna gyürkőzni, kimért nyugalommal
megigazította ruhája bő újjait.

- Gratulálok az ünnepeltnek és kedves gyermekeinek, - mondotta érdes
és mély hangján, mely minden más hangot elnyomott. - Hát te hogy'
vagy, vén bűnös, - fordult oda a grófhoz, a ki megcsókolta a kezét, -
ugy-e, hogy unatkozol Moszkvában? Nincs hol kutyákat hajszolni? De hát
mitévők legyünk, batyuska, lám, hogy fölcseperednek ezek a madárkák...
- Rámutatott a leányokra. - Akarva nem akarva férjet kell már keresni
nekik.

- Nos, mi ujság, te kozákom? (Dmitrijevna Marja Natasát hívta
kozáknak) - mondotta Natasát a kezével czirógatva, a ki minden félelem
nélkül és derülten jött oda hozzá. - Tudom, hogy kis csutri még csak,
de azért szeretem.

Hatalmas reticule-jéből elővett egy pár körtealakú zaphir fülbevalót,
s miután átadta a ragyogó és pirosarczú Natasának, legott elfordult
tőle és odaszólt Pierre-nek.

- He, he! Te drágalátos! Gyere csak ide, - mondotta mesterkélten, halk
és vékony hangon. - Gyere csak drágám... - és fenyegetően, még jobban
felgyűrte a ruhája újját.

Pierre odajött és a szemüvegén keresztül naivul nézett rá.

- Gyere csak, gyere csak szentem! Én az apádnak is megmondtam az
igazat, ha szükség volt rá, Isten akarata az, hogy neked is
megmondjam. - Elhallgatott. Mindannyian hallgattak s várták, hogy mi
lesz, mert érezték, hogy ez még csak a bevezetés volt.

- Gyönyörű, szó sincs róla! Gyönyörű ficzkó!... Az apja a halálos
ágyán fekszik, ő meg azzal mulat, hogy medvén lovagoltat
rendőrfelügyelőket. Szégyeld magadat, batyuska, szégyeld magadat!
Inkább mentél volna háborúba. - Ezzel elfordult tőle és kezet nyújtott
a grófnak, a ki majd megpukkadt a nevetéstől.

- Nos, mi lesz, asztalhoz, azt hiszem ideje? - szólott Dmitrijevna
Marja.

Elől ment a gróf Dmitrijevna Mariával, azután a grófné, egy rendkívül
fontos személyiség, egy huszárezredes karján, a kivel Nikolajnak utól
kellett érni ezredét; Mihajlovna Annát Sinsin vezette. Berg Vjerának
nyújtotta a karját. A mosolygó Karagina Julie Nikolajjal ment az
asztalhoz. Utánuk, az egész terem hosszában még más párok lépdeltek,
és legvégül egyenkint következtek a gyerekek, a nevelők és a
nevelőnők. Az inasok sürögtek-forogtak, a székek csikorogtak, a
karzaton megszólalt a zene s a vendégek elhelyezkedtek. Majd a gróf
házi zenekarának a hangjait a kések és villák csörömpölése, a vendégek
társalgásának a moraja, s az inasok halk lépteinek nesze váltotta föl.
Az egyik végén, asztalfőn ült a grófné. Jobbra tőle Dmitrijevna Marja,
balra Mihajlovna Anna és a többi vendégek. A másik végén ült a gróf,
balra tőle a huszárezredes, jobbra tőle Sinsin és a többi
férfivendégek. A hosszú asztal egyik oldalán a felnőttebb fiatalság:
Vjera Berg mellett, Pierre Borisz mellett; a másik oldalon a gyerekek,
a nevelők és a nevelőnők. A gróf a kristálypalaczkok és a
gyümölcstartók mögül rá-rápillantott a feleségére és magas,
lilaszalagos főkötőjére, s buzgón töltögette a szomszédainak a bort,
miközben persze magáról se feledkezett meg. A grófné, a ki szintén nem
feledkezett meg háziasszonyi kötelességeiről, az ananászok mögül
jelentőségteljes pillantásokat vetett az urára, a kinek az arcza és
kopasz feje, mint neki tetszett, élesen kivált a szürke fejek közül a
pirosságával. A hölgyek oldalán egyenletesen folyt a csevegés; a
férfiakén mind emeltebb hangok hallatszottak, különösen a
huszárezredeséi, a ki mind jobban nekipirulva annyit evett és ivott,
hogy a gróf őt állította követendő például a vendégei elé. Berg
gyöngéd mosolylyal beszélgetett Vjerával arról, hogy a szerelem nem
földi, hanem mennyei érzés. Borisz új barátja, Pierre előtt sorra
megnevezte az asztal körül ülő vendégeket és össze-összenézett
Natasával, a ki szemben ült vele. Pierre keveset beszélt, inkább az új
arczokat mustrálgatta és sokat evett. Kezdve a két levesen, a melyek
közül az à la tortue-t választotta, és a pástétomon, a
fogolypecsenyéig egyetlen fogást és egyetlen bort se mulasztott el, a
melyet az udvarmester szalvétába burkolt palaczkokban nyújtott felé a
szomszédja vállai mögül imígyen szólván: "Dry Madeira", vagy "Tokaji
asszú", vagy "Rajnai". Odatartotta az előtte álló és a gróf nevének a
kezdőbetűivel díszített négy kristály pohár közül a legelsőt, mely a
keze ügyébe esett, s nagy élvezettel ivott, mind szívélyesebb
ábrázattal nézvén a vendégeket. Natasa, a ki vele szemben ült, Boriszt
nézte, úgy, mint a hogy' a tizenháromesztendős leánykák szokták nézni
azt a fiút, a kivel csak az imént, életükben először csókolóztak s a
kibe szerelmesek. Ugyanez a pillantása olykor Pierre-re is rátévedt, a
ki ennek a furcsa, eleven leánykának a pillantásától, maga se tudta
miért, de szinte kaczagni szeretett volna.

Nikolaj Szonyától messze, Karagina Julie mellett ült, s megint azzal
az önkéntelen mosolylyal beszélt neki valamit. Szonya ünnepélyesen
mosolygott, de azért szemlátomást gyötörte a féltékenység: hol
elsápadt, hol kipirult, de mindenképpen csak arra figyelt, mit
beszélnek egymással Nikolaj és Julie. A nevelőnő nyugtalanul nézett
körül, mintegy védekezni készülvén az ellen, a kinek esetleg eszébe
találna jutni a gyermekeket bántani. A német nevelő azzal a
szándékkal, hogy levelében majd teljes részletességgel megír mindent
az otthonvalóknak Németországba, iparkodott minden fogásnak,
csemegének és bornak a nevét az eszében tartani, és nagyon
megsértődött azon, hogy az udvarmester a szalvétába burkolt
palaczkokkal egyszerűen elkerülte őt. Összeránczolta a homlokát,
iparkodott olyan képet vágni, mintha nem is akart volna abból a
borból, de sértve érezte magát, a miért senki sem akarta megérteni
azt, hogy neki éppenséggel nem azért lett volna szüksége arra a borra,
hogy a szomjúságát csillapítsa, s hogy nem mohóságból, hanem
lelkiismeretes tudvágyból áhítozott utána.



XVI.

Az asztalnak a végén, a hol a férfiak ültek, mind élénkebb lett a
társalgás. Az ezredes elmondta, hogy a háborút megizenő manifesztum
már megjelent Péterváron, s hogy azt a példányt, a melyet ő maga is
látott, ma gyorsfutár hozta a főparancsnoknak.

- És ugyan miért visz rá bennünket az ördög arra, hogy Bonapartéval
háborúskodjunk? - szólalt meg Sinsin. - Ausztria gőgjét már megtörte.
Tartok tőle, hogy most majd mi reánk kerül a sor.

Az ezredes szálas, izmos és vérmes német ember s nyilván régi katona
és jó hazafi volt. Sinsin szavai megsértették.

- Hát csak azért, kedves jó uram, - mondotta idegenszerű kiejtéssel, -
csak azért, mert az uralkodó nagyon jól tudja, mit csinál. A
manifesztumban meg is mondja, hogy nem nézheti közönyösen az
Oroszországot fenyegető veszedelmeket, és hogy: "a birodalom
biztonsága és méltósága, valamint a szövetségek szentsége", -
mondotta, különösen hangsúlyozván a szövetségek szót, mintha ebben
lett volna a dolog lényege. És vele született csalhatatlan és
hivatalos emlékező tehetségével szórúl-szóra ismételte a manifesztum
bevezető sorait... "és az a vágy, mely az uralkodónak egyetlen és
föltétlen czélja: hogy Európában szilárd alapokon békét teremtsen,
arra indították őt, hogy seregének egy részével ma átlépje a határt,
és seregét ennek az új helyzetnek az elérésére irányuló szándéka
megvalósítására fölhasználja". Ime, hogy miért, kedves, jó uram, -
fejezte be kenetteljesen s felhörpintvén egy pohár bort, rápillantott
a grófra, a kitől további buzdításra számított.

- Ösmeri ezt a közmondást: "Jeroma, Jeroma, maradtál vón odahaza, s
pörgetnéd az orsót most is", - mondotta Sinsin összeránczolt
homlokkal, de mosolyogva. - Ez ránk illik most nagyon. Mikor még
Szuvarovot, még őt is izzé-porrá zúzták, pedig hol vannak most a mi
Szuvarovjaink? Mit gondol? - kérdezte minduntalan áttérvén az orosz
nyelvről a francziára.

- Éppen azért kell utolsó csepp vérünkig küzdenünk, - szólott az
ezredes az asztalra csapva, - s meghalnunk a császárunkért, akkor
aztán rendben lesz minden. De lehetőleg, le-he-e-tőleg (ezen a szón
különösen elnyújtotta a hangját) minél kevesebbet okoskodjunk, -
fejezte be, megint a grófhoz fordulva.

- Mi, vén huszárok, így gondolkodunk, ennyi az egész. És ön, fiatal
ember és fiatal huszár, hogy' vélekedik ön? - tette hozzá Nikolajhoz
fordulva, a ki hallván, hogy a háborúról van szó, a hölgyét a faképnél
hagyta s tágra nyitott szemekkel nézte s mohón hallgatta az ezredest.

- Tökéletesen egyetértek önnel, - felelt Nikolaj egészen nekihevülve,
s olyan elszánt és határozott ábrázattal forgatta a tányérját és
rakosgatta a poharait, mintha a jelen pillanatban valami nagy
veszedelemnek nézne a szemébe, - meg vagyok róla győződve, hogy az
oroszoknak vagy halniok, vagy győzniök kell, - mondotta, de miután már
elröppent a szó, a többiekkel együtt ő maga is érezte, hogy az, a mit
mondott, az adott esetre alkalmazva, túlságosan ünnepélyesen és
nagyképűen, következésképpen félszegen volt mondva.

- Gyönyörű! Gyönyörű az, a mit most mondott, - szólott a mellette ülő
Julie, felsóhajtva. Szonya egész testében összerezzent, s mialatt
Nikolaj beszélt, fülig, a füle mögött, sőt a nyakán és a vállán is
elpirult. Pierre figyelemmel hallgatta az ezredes beszédjét és
helyeslőleg bólogatott a fejével.

- Lám, ez derék, - mondotta.

- Ez a fiatal ember igazi huszár, - kiáltott föl az ezredes újból
rácsapván az asztalra.

- Micsoda lármát csaptok ott? - hallatszott egyszerre az asztalon
keresztül Dmitrijevna Marja hangja. - Mit vered az asztalt? - fordult
oda a huszárhoz, - ki ellen toporzékolsz? Nyilván azt hiszed, hogy a
francziák vannak ott előtted.

- Én csak az igazat mondom, - szólott a huszár mosolyogva.

- Mindíg csak a háborúról, - kiáltott át az asztalon a gróf. - Lám az
én fiam is megy, Dmitrijevna Marja, az én fiam is megy.

- Nekem meg négy fiam van a hadseregben, mégse sopánkodom. Isten
kezében van minden: a padkán gunnyasztva is meghalhat az ember, s az
ütközetben is kegyelmes lehet irántunk az Isten, - hallatszott minden
megerőltetés nélkül az asztal másik végéről Dmitrijevna Marja öblös
hangja.

- Az biz' úgy van.

A társalgás megint két csoportra szakadt, a hölgyeké az ő oldalukon, a
férfiaké a magukén folyt tovább.

- No lásd, hogy nem mered megkérdezni, - szólott Natasához a kis
öcscse, - lásd, nem mered.

- De igen, - felelt Natasa.

Egyszerre tüzbejött az arcza s elszánt és derült határozottság ült ki
rája. Kissé fölemelkedett s egy pillantással fölszólítván Pierre-t, a
ki szemben ült vele, hogy hallgasson oda, az anyjához fordult.

- Mama! - hangzott végig gyerekes mellhangja az egész asztalon.

- Mi kell? - kérdezte a grófné ijedten, de látván a leánya arczáról,
hogy csak valami csíntalanságról van szó, szigorúan leintette a
kezével s fenyegető és tiltó mozdulatot tett a fejével.

A társalgás elnémult.

- Mama! Milyen sütemény lesz? - csendült meg még határozottabban s
minden megszakítás nélkül Natasa hangocskája.

A grófné össze akarta ránczolni a homlokát, de nem tudta. Dmitrijevna
Marja köpczös újjával megfenyegette a kis lányt.

- Te kozák, - mondotta a fenyegetéssel együtt.

A vendégek legnagyobb része az idősebbekre nézett, nem tudván, hogy'
illik fogadni ezt a jelenetet.

- Majd adok én neked! - szólott a grófné.

- Mama! Milyen sütemény lesz? - kiáltott föl Natasa, most már egészen
bátran és vídám szeszélyességgel, előre meg lévén győződve róla, hogy
a csínyjét jól fogják fogadni.

Szonya és a kövér Petya nevetve elbújtak.

- No lásd, hogy megkérdeztem, - súgta oda Natasa a kis öcscsének és
Pierre-nek, a kire megint rápillantott.

- Fagylalt lesz, csakhogy te nem kapsz belőle, - mondotta Dmitrijevna
Marja. Natasa látta, hogy nincs mitől tartania s azért Dmitrijevna
Marjától sem ijedt meg.

- Dmitrijevna Marja! Milyen fagylalt lesz? Én a tejszín-fagylaltot nem
szeretem.

- Murok-fagylalt.

- Dehogy' is, no milyen? Dmitrijevna Marja, - milyen? - kérdezte
szinte kiabálva. - Tudni akarom. - Dmitrijevna Marja és a grófné s
utánuk a többiek is mind elnevették magukat. Valamennyien nevettek, de
nem Dmitrijevna Marja válaszán, hanem ennek a kis leánynak a
megfoghatatlan bátorságán és ügyességén, a ki olyan jól tudott és mert
elbánni Dmitrijevna Marjával.

Natasa csak akkor engedett, mikor végre megmondták neki, hogy
ananász-fagylalt lesz. A fagylalt előtt a pezsgőt szolgálták föl.
Megint megszólalt a zene, a gróf összecsókolózott a grófnécskával s a
vendégek fölkelvén, üdvözölték a grófnét s az asztalon keresztül-kasul
koczczintottak a gróffal, a gyermekekkel és egymással. Az inasok
megint elkezdtek sürögni-forogni, nagy zajjal megrecscsentek a székek
s a vendégek ugyanabban a sorrendben, mint a hogy bevonultak, csak
jóval pirosabb ábrázattal, visszavonultak a szalonba és a gróf
dolgozószobájába.



XVII.

Előhúzták a boszton-asztalokat, összeállították a játszmákat s a gróf
vendégei elszéledtek a kis szalonban, a pamlagos- és a billard-szobában.

A gróf legyező módjára kitárván a kártyáit, csak nagy nehezen tudott
az ebéd utáni álom megrögzött szokásának ellenállani és mindenen
nevetett. A fiatalság a grófné ösztönzésére a zongora és a hárfa körül
verődött össze. Közkívánatra elsőnek Julie játszott egy darabot
változatokkal a hárfán, s a többi leányokkal együtt elkezdte kérni
Natasát és Nikolajt, a kik zenei tehetségükről híresek voltak, hogy
énekeljenek valamit. Natasa, a kivel úgy bántak, mintha már felnőtt
leány lett volna, szemlátomást nagyon büszke volt erre, de egyúttal
meg is szeppent egy csöppet.

- Mit énekeljünk? - kérdezte.

- "A forrás"-t, - felelt Nikolaj.

- Nos akkor csak hamar. Borisz, jőjjön ide, - szólott Natasa. - De hol
van Szonya? - Körülnézett és látván, hogy a barátnője nincs a
szobában, kiszaladt érte.

Beszaladván Szonya szobájába és nem találván ott a barátnőjét, a
gyermekszobába sietett, de Szonya ott se volt. Natasa tüstént rájött,
hogy Szonya a folyosón lesz a ládán. Ez a folyosón álló láda volt a
Rosztovék házában élő nőnemű fiatalság szomorúságainak a helye. És
csakugyan, Szonya az ő légies, rózsaszínű ruhájában, melyet
össze-vissza gyűrt, a dada piszkos, stráfos dunnáján ott feküdt
hanyatt a ládán és újjacskáival eltakarván a szemeit, keservesen sírt,
miközben meg-megrázkódtak meztelen vállai. Natasa arcza, mely egész
nap ünnepélyes és eleven volt, egyszerre megváltozott: kimeredtek a
szemei, megrázkódtak széles vállai és félrehúzódtak a szája szögletei.

- Szonya! Mit csinálsz?... Mi az, mi lelt? Bru-hu-hu-hu!... - És
Natasa kitátva nagy száját, a mitől egészen csúnyává lett, elkezdett
bőgni, mint a gyermek, maga se tudta, miért, csak azért, mert Szonya
is sírt. Szonya fel akarta emelni a fejét, felelni is akart, de
képtelen volt rá, s így még jobban belebújt a dunnába. Natasa leült a
kék dunnára s a barátnőjét átölelve zokogott. Kissé összeszedvén
magát, Szonya felült, letörölte a könnyeit és elkezdett beszélni.

- Nikolenyka egy hét múlva utazik, már... a behívója is... megjött...
ő maga mutatta nekem... De ezért még nem sírnék... (megmutatott egy
papirszeletkét, melyet a kezében tartott: a Nikolaj versei voltak
rajta) nem sírnék, de te nem is képzeled... senki se képzelheti,...
hogy milyen az ő lelke...

S megint elkezdett azon sírni, hogy milyen szép is az ő lelke.

- Könnyű neked... én azért nem irígyellek,... én szeretlek, Boriszt is
szeretem, - szólalt meg ismét, mikor kissé összeszedte magát: - ő
nagyon kedves... köztetek nincs akadály. De Nikolaj nekem cousin-om...
kell, hogy... maga a metropolita... s ez nem megy. Aztán meg, ha a
mama (Szonya a grófnét édes anyjának számította s úgy is hívta)... ő
azt fogja mondani, hogy tönkreteszem Nikolaj pályáját, hogy nincs
szívem, hogy hálátlan vagyok, pedig igazán... Isten engem úgy
segéljen... (keresztet vetett magára) én annyira szeretem őt is, meg
mindannyitokat, hogy örömmel áldoznék fel érettetek mindent, de mikor
semmim sincsen...

Szonya képtelen volt többet mondani, s megint a kezeibe s a dunnába
rejtette az arczát. Natasa megpróbálta őt csillapítani, de látszott az
arczán, hogy fölfogta barátnője bánatának teljes fontosságát.

- Szonya! - mondotta egyszerre, mintha rájött volna a cousine-ja
elkeseredésének az igazi okára - Vjera alkalmasint beszélt veled ebéd
után? Ugy-e?

- Igen, ezeket a verseket maga Nikolaj írta, s még én is írtam le
másokat; ezeket ő megtalálta az asztalomon és azt mondta, hogy
megmutatja a mamuskának, még azt is mondta, hogy én hálátlan vagyok, s
hogy a mamuska soha se fog abba beleegyezni, hogy ő engem vegyen
feleségül, mert Julie-t fogja elvenni. Hiszen látod, egész nap együtt
van vele... Natasa! Miért?

S újra sírva fakadt, még keservesebben, mint az imént. Natasa
fölemelte, megölelte és könnyein keresztül mosolyogva kezdte őt
csillapítani.

- Szonya, ne higyj neki lelkem, ne higyj neki. Emlékszel, mikor a
pamlagos szobában mind a hárman beszélgettünk Nikolenykával,
emlékszel, akkor vacsora után? Lám akkor mind elhatároztuk, hogy' és
mint lesz. Már nem emlékszem hogyan és miképpen, de emlékszel, hogy
minden olyan szépnek és lehetségesnek látszott. Lám, Sinsin bácsi
testvérének az unokahúga a felesége, mi pedig csak másodunokatestvérek
vagyunk. És Borisz azt mondta, hogy ez nagyon is lehetséges. Hiszen
tudod, én mindent elmondtam neki. És ő olyan okos, olyan jó, -
mondotta Natasa... - Szonya, ne sírj hát, szívecském, kedvesem, kis
tubiczám, Szonya. - És nevetve összecsókolta őt. - Vjera rossz
teremtés, ám legyen, Isten nevében! De azért minden jóra fordul, a
mamuskának se fog szólni; Nikolenyka maga fogja megmondani, s hidd el,
rá se gondolt soha Julie-re.

S újra megcsókolta a fejét. Szonya felocsúdott s a kis czicza
megelevenedett, a szemei fölvillantak, s úgy látszott, mintha minden
pillanatban kész volna a farkán egyet csavarintani, lágy talpacskáira
ugrani, s a mint illik, elkezdeni a gombolyaggal játszani.

- Azt hiszed? Csakugyan? Isten bizony? - kérdezgette s szaporán
összeigazgatta a ruháját és a haját.

- Csakugyan, Isten bizony! - felelt Natasa, és barátnője sűrű hajának
egy rakonczátlan kis fürtjét bedugta a varkocsa alá. Mind a ketten
elmosolyodtak. - Nos, gyerünk hát a "Forrás"-t elénekelni.

- Gyerünk.

- De tudod-e, hogy ez a potrohos Pierre, a ki velem szemben űlt,
roppant fura ember! - mondotta egyszerre Natasa és megállt. - Olyan
jól mulattam rajta! - És Natasa végigszaladt a folyosón.

Szonya, miután lerázta magáról a pelyhet, a verseket pedig kiálló
mellcsontjai fölé a keblébe rejtette, könnyed és vidám léptekkel,
kipirult arczczal futott a folyosón Natasa után, a pamlagos szoba
felé. A fiatalok a vendégek kérésére elénekelték a "Forrás" című
quartettet, mely mindenkinek nagyon tetszett, azután Nikolaj énekelt
egy dalt, melyet mostanában tanult volt be:

Bűvös éjjel, holdvilágnál,
Oh mi boldogság, ha érzed,
Hogy van egy lény a világon,
A ki lánggal ég te érted!
És hogy szép fehér kezével
Hogyha zengő hárfát penget,
Szenvedélyes dallamával
Téged szólít, óh csak téged!
Egy-két nap még, s itt az éden,...
Oh de ezt tán meg sem érem!

Még el sem énekelte az utolsó szavakat, mikor a teremben már tánczra
készült a fiatalság, s a karzaton elkezdtek dobogni és köhécselni a
muzsikusok.

- - - - - - - - - - - - - - - - - - - - - - - - - - - - - - - - - - -
- - - - - - - - - - - - - - - - - - - - - - - - - - - - -

Pierre a szalonban ült, a hol Sinsin, mint afféle külföldről érkezett
emberrel, egy rá nézve unalmas politikai társalgást folytatott vele, a
melyhez még mások is csatlakoztak. Mikor megszólalt a zene, Natasa
belépett a szalonba és egyenesen Pierre-hez lépve, mosolyogva és
pirulva így szólt: - A mama kéreti, legyen szíves és jőjjön tánczolni.

- Attól tartok, hogy összezavarom a figurákat, - szólott Pierre, - de
ha kegyed akar a tanítóm lenni... - s ezzel kövér karját mélyen
leeresztve, odanyujtotta a madárhúsú leánykának.

Mialatt a párok összeverődtek s a zenészek hangoltak, Pierre leült a
hölgyecskéjével. Natasa tökéletesen boldog volt: egy felnőttel, s még
hozzá egy külföldről érkezettel tánczolt. Ott ült valamennyiöknek a
szeme előtt és úgy beszélgetett vele, mint egy felnőtt. Legyező volt a
kezében, melyet egy kisasszony adott oda neki, hogy tartsa. A
legnagyvilágiasabb tartásban (a melyet Isten tudja, hol és mikor
sajátított el) ült ott, legyezgette magát, s a legyező fölött
mosolyogva beszélgetett a gavallérjával.

- Hogy' tetszik, hogy' tetszik? Nézze csak, nézze, - szólott az öreg
grófné a termen keresztül menve és Natasára mutatott. Natasa elpirult
és elmosolyodott. - Nos, mi az, mama? Ugyan mi jut eszébe? Mi van ezen
csodálni való?

A harmadik ecossais közepén a szalonban, a hol a gróf és Dmitrijevna
Marja játszottak, megmozdultak a székek, s az előkelőségek nagy része,
valamint az öregek is, kinyújtózva a hosszú ülés után, s tárczáikat és
bugyellárisaikat zsebre rakva, a terem ajtaja felé indultak. Elől ment
Dmitrijevna Marja a gróffal, mindkettőjüknek vidám volt az arcza. A
gróf, mint a balletekben szokás, tréfás udvariassággal nyujtotta oda
kigömbölyített karját Dmitrijevna Marjának. Délczegen kihúzta magát,
kaczkiásan ravasz mosoly derítette föl az arczát, s alig, hogy az
ecossais utolsó figuráját befejezték, a zenészek felé fordulva,
összecsapta a tenyereit, s fölkiáltott a karzatra az első hegedűsnek.

- Szemjon! A Danilo Kûpor-t, tudod?

Ez volt a gróf kedves táncza, a melyet már fiatal korában is tánczolt.
(A Danilo Kûpor voltaképpen csak az anglais-nak volt egyik figurája.)

- Nézzék csak a papát, - kiáltott végig Natasa az egész termen
(teljesen megfeledkezvén róla, hogy felnőtt emberrel tánczol), s
bodros fejecskéjét szint' a térdéhez hajtva, csengő kaczagásba tört
ki, melyet mindenütt meghallottak az egész teremben. És csakugyan, a
ki csak a teremben volt, az mind, arczán az öröm mosolyával nézte a
jókedvű öreget, a ki nálánál jóval magasabb és mutatós hölgyével,
Dmitrijevna Marjával együtt kikerekítette, s a táncz ütemére
imbolygatta a karjait, kihúzta a vállait, könnyedén topogva,
kiforgatta a lábait, s kerek arczán mind szélesebbre nyíló mosolylyal
készítette elő a nézőket arra, a mi majd következik. Alig hogy
megcsendültek a Danilo Kûpor vidám, kihívó s a szilaj trepákra[1]
emlékeztető hangjai, egyszerre megtelt a terem minden ajtaja, az egyik
oldalon a férfi-, a másikon a nő-cselédek mosolygó ábrázataival, a kik
mind odacsődültek, hogy mulató gazdájukat lássák.

- Ni, a mi batyuskánk! A sas! - szólalt meg hangosan a dada az egyik
ajtóból.

A gróf szépen tánczolt s tudatában is volt ennek, de a hölgye sehogy'
sem tudott és nem is igen akart szépen tánczolni. Hatalmas teste
mereven állt ott lecsüggő karjaival (a reticule-jét átadta volt a
grófnénak); egyedül csak komoly, de szép arcza tánczolt. Az, a mi a
gróf egész kerek alakjában kifejezésre jutott, Dmitrijevna Marjánál
mindössze mind jobban mosolygó arczában és meg-megrezzenő orrában
jutott kifejezésre. De viszont, ha a gróf, a ki mind jobban és jobban
nekitüzesedett, elragadta a nézőket hajlékony lábainak ügyes
fordulataival és fürge szökkenéseivel, úgy Dmitrijevna Marja a
legcsekélyebb búzgósággal, a melyet a vállai mozgásával, vagy a
fordulók és dobbantások közben karjainak a kikerekítésében tanusított,
nem csekélyebb hatást ért el, mert ezt testessége és állandó
komolysága mellett mindenki méltányolta. Mind tüzesebben és tüzesebben
folyt a táncz. A többiek egy pillanatra sem tudták magukra vonni a
figyelmet, a mire egyébiránt nem is igen törekedtek. Mindenki a
gróffal és Dmitrijevna Marjával volt elfoglalva. Natasa mindazoknak, a
kik ott állottak, s a kik amúgy se vették le szemüket a tánczolókról,
megránczigálta a ruháját, vagy a kabátja újját, és követelte, hogy a
papáját nézzék. A gróf a tánczközökben nehezen zihált, a kezével
integetett és biztatta a muzsikusokat, hogy minél gyorsabban
játszszanak. A gróf hol a lábújjai hegyén, hol a sarkán forgolódva
Dmitrijevna Marja körül, mind gyorsabban és gyorsabban, mind
veszettebbül és veszettebbül kezdett keringeni, majd odapöndörítvén a
tánczosnőjét a helyére, hátul fölrántotta hajlékony lábát, mosolygó
arczczal meghajtotta előtte verejtékes fejét és jobb kezét kecsesen
kikerekítvén, zúgó tapsvihar és hahotázás, különösen pedig Natasa
kaczagása közepett, megcsinálta az utolsó pas-t. Zihálva és batiszt
kendőikkel az arczukat törölgetve, egyszerre mind a ketten megálltak.

- Lám, így tánczoltak a mi időnkben, ma chère, - lihegte a gróf.

- Hajrá a Danilo Kûpor-t! - kiáltott föl Dmitrijevna Marja, s nagyot
fújva, felgyűrte a ruhája újját.



XVIII.

Mialatt Rosztovék táncztermében a kimerültségtől immár hamiskásan
játszó muzsikusok zenéjére a hatodik anglaise-t járták, s a fáradt
inasok és szakácsok a vacsorához készülődtek, Bezuchij grófot
hatodszor is szélütés érte. Az orvosok kijelentették, hogy
felgyógyulásához immár semmi remény; a grófot, miután némán meggyónt,
megáldoztatták; megtették az előkészületeket a halotti szentségek
föladására is, s az egész házban a várakozásnak ilyen alkalmakkor
szokásos izgalma és sürgés-forgása volt észlelhető. A ház körül az
érkező fogatok elől elrejtőzve, ott settenkedtek már a temetéseket
rendező vállalat emberei, s lesték a gróf temetésére vonatkozó pazar
megrendelést. Moszkva főparancsnoka, a ki szüntelenül küldözgette a
segédtisztjeit, hogy a gróf hogyléte felől tudakozódjanak, akkor este
személyesen jött el, hogy a Jekaterina korabeli idők híres mágnásától,
Bezuchij gróftól elbúcsúzzék.

A pompás fogadó terem zsúfolásig tele volt. Mindenki tiszteletteljesen
fölkelt, mikor a főparancsnok, a ki vagy egy félórát töltött volt
négyszemközt a haldoklóval, kijött és a köszöntéseket könnyedén
viszonozva iparkodott az uraknak, az egyházi személyiségeknek és a
rokonoknak rámeresztett pillantásai közt lehetőleg mielőbb
keresztülvergődni. Vaszilij herczeg, a ki ezekben a napokban egészen
lesoványodott és meghalványodott, kikisérte a főparancsnokot, s halkan
többször ismételt neki valamit.

Vaszilij herczeg, miután a főparancsnokot kikisérte, egymagában leült
a teremben egy székre s a lábát keresztberakván, könyökével
rátámaszkodott a térdére, s eltakarta a kezével az arczát. Miután egy
darabig így ült, fölkelt és ijedt szemekkel körülnézve, szokatlanul
gyors léptekkel elsietett a hosszú folyosón keresztül a ház hátsó
részébe, az idősebb herczegnőhöz.

Azok, a kik a gyéren világított szobában együtt voltak, egyenlőtlenül
suttogva beszélgettek egymással, s mindannyiszor elhallgattak s kérdő
és várakozásteljes szemekkel néztek a haldokló szobájába vezető
ajtóra, valahányszor valaki halk neszszel bement vagy kijött rajta.

- Az emberi kor határa, - szólalt meg egy öreg pap egy mellette ülő s
őt naivul hallgató hölgyhöz, - az emberi kor határa meg van szabva, s
ezt tullépni lehetetlen.

- Arra gondoltam, nem késtek-e már el az utolsó kenettel? - kérdezte a
hölgy, hozzátevén a papot megillető czímet, mintha erről neki magának
semmi határozott véleménye se lett volna.

- Nagy titok ez, matyuska, - felelt a pap végigsímítván kopasz fejét,
a melyen símítására néhány gondosan lefésült ősz fürtöcske lapult meg.

- Hát ez ki? Tán maga a főparancsnok volt? - kérdezgették a szoba
másik végén. - Milyen fiatalos a külseje!...

- Pedig már a hetven felé jár! Nos, hát az igaz, hogy a gróf már nem
ismer meg senkit? A halotti szentségekkel is el akarják látni?

- Én ismertem valakit, a ki kétszer is fölvette a halotti szentséget.

A második herczegnő kisírt szemekkel éppen akkor jött ki a beteg
szobájából és odatelepedett Lorrain doktor mellé, a ki kecsesen az
asztalra támaszkodva ült ott Jekaterina császárné arczképe alatt.

- Gyönyörű, - mondotta az orvos egy az időre vonatkozó kérdésre
felelve, - gyönyörű az idő, herczegnő, aztán meg Moszkvában igazán úgy
érzi magát az ember, akárcsak falún volna.

- Úgy-e bár? - mondotta a herczegnő s felsóhajtott. - Tehát szabad
neki inni?

Lorrain elgondolkozott.

- Bevette az orvosságot?

- Igen.

Az orvos ránézett a herczegnőre.

- Vegyen egy pohár forralt vizet, és tegyen bele egy csipet (vékony
újjaival megmutatta, mi az a csipet) cremor-tartari-t...

- Nem folt még rá eset, - mondotta egy német orvos, - hoty a harmatik
üdés után éledben maradt folna falaki.

- Pedig milyen friss ember volt! - jegyezte meg a segédtiszt. - S
vajjon kire marad ez a rengeteg vagyon? - tette hozzá suttogva.

- Majd csak akad gazdája, - felelt a német mosolyogva.

Megint valamennyien az ajtóra néztek: csikorgás hallatszott és a
középső herczegnő, Lorrain utasításai szerint elkészítvén az italt,
bevitte a betegnek. A német orvos odament Lorrain-hez.

- Elhúzhatja még holnap reggelig? - kérdezte a német, gyalázatosan
ejtvén ki a franczia szót.

Lorrain összeharapta az ajkait s komoran és tagadólag rázta az újját
az orra előtt.

- Még ma éjjel, tovább semmi esetre, - mondotta halkan az azon való
elégedettség illedelmes mosolyával az ajkán, hogy tisztán fel tudja
ismerni és ki tudja fejezni a beteg állapotát, - s elment.

*

E közben Vaszilij herczeg benyitott a herczegnő szobájába.

Félhomály derengett a szobában; csak két kis lámpa pislákolt a
szentképek előtt s kellemes virág- és füstölő illat terjengett benne.
Az egész szoba kis butorokkal, almáriomokkal, szekrénykékkel,
asztalkákkal volt tele. A spanyolfal mögül egy magas, tollas ágy fehér
terítője kandikált ki. Egy kis kutya elnyiffantotta magát.

- Oh, ön az, mon cousin?

A herczegnő fölkelt és megigazította a haját, mely, mint mindig, most
is olyan szokatlanul síma volt, mintha a fejével egy darabból lett
volna és fénymázzal lett volna behúzva.

- Nos, történt talán valami? - kérdezte. - Úgy megijedtem.

- Semmi, még mindig egyformán van, csak azért jöttem, hogy
megbeszéljek veled valamit Katis, - mondotta a herczeg, s fáradtan
beleült abba a karosszékbe a melyből a herczegnő fölkelt.

- Azt hittem, hogy történt valami, - szólott a herczegnő, s arczának
változatlan, szoborszerűen komoly kifejezésével odaült a herczeggel
szembe, készen arra, hogy őt meghallgassa; - úgy szerettem volna
elaludni, mon cousin, de nem voltam képes rá.

- No, hát hogy' vagyunk, kedvesem? - szólalt meg Vaszilij herczeg, s
megfogván a herczegnő kezét, szokása szerint leszorította.

Nyilvánvaló volt, hogy ez a "no, hát hogy' vagyunk" sok olyasmire
vonatkozott, a mit mind a ketten, a nélkül, hogy kimondtak volna,
megértettek.

A herczegnő, a kinek a lábaihoz mérten aránytalanul hosszú sovány és
egyenes volt a dereka, kidülledt, szürke szemeivel közömbösen nézett a
herczegre. Megcsóválta a fejét s felsóhajtván, rápillantott a
szentképre. Ezt a mozdulatát a szomorúság és a megadás, de a
kimerültség és a közeli pihenő reményének a kifejezése gyanánt is
lehetett volna magyarázni. Vaszilij herczeg, mint a kimerültség
kifejezését fogta föl.

- Azt hiszed tán, - mondotta, - hogy én jól érzem magamat? Úgy ki
vagyok merülve, mint egy posta-ló, de azért mégis beszélnem kell
veled, Katis, még pedig nagyon komolyan.

Vaszilij herczeg elhallgatott s hol az egyik, hol a másik oldalon
idegesen elkezdtek rángatózni az orczái, valami olyan kellemetlen
kifejezést kölcsönözve az arczának, mely a szalonokban soha se volt
rajta tapasztalható. A szemei se voltak olyanok, mint rendesen: hol
kihívóan és vidáman bámultak bele a világba, hol meg ijedten néztek
körül.

A herczegnő, a ki sovány és ösztövér kezével egy kis kutyát tartott az
ölében, figyelmesen nézett Vaszilij herczeg szemébe; de nyilvánvaló
volt, hogy ő ugyan, még ha reggelig hallgatnia kellene is, semmiféle
kérdéssel se fogja megszakítani a csöndet.

- Tehát, nézze csak, kedves herczegnő és cousine, Szemjonovna
Katerina, - folytatta Vaszilij herczeg, szemlátomást nem minden benső
küzdelem nélkül látván hozzá mondókájának a folytatásához: - az ilyen
pillanatokban gondolnia kell az embernek mindenre. Gondolni kell a
jövőre, ti reátok... Én úgy szeretlek benneteket mind, akár csak az én
gyermekeim volnátok, ezt te is nagyon jól tudod.

A herczegnő még mindig olyan merev és fátyolozott tekintettel nézett
rá.

- Végre már az én családomra is csak kell gondolnom, - folytatta
Vaszilij herczeg s rá se pillantva a herczegnőre, bosszúsan ellökte
magától a kis asztalkát: - te nagyon jól tudod, Katis, hogy ti hárman,
Mamontova nővérek és az én feleségem, ti vagytok a gróf egyedüli
közvetlen örökösei. Tudom, tudom, hogy milyen nehezedre esik ilyen
dolgokról gondolkodni és beszélni. Nekem se esik könnyebben, de,
kedvesem, mikor az ember a hatvanadik évében van, mindenre el kell
készülve lennie. Tudod-e, hogy elküldtem Pierre-ért és hogy a gróf,
egyenesen rámutatván az arczképére, magához kérette őt?

Vaszilij herczeg kérdő pillantást vetett a herczegnőre, de nem tudta
eldönteni, vajjon azt fontolgatta-e, a mit most neki mondott, vagy
egyszerűen bámúlt rá...

- Én, mon cousin, folyton csak azért az egyért imádkozom, - felelt a
herczegnő, - hogy kegyelmes legyen iránta az Isten és engedje meg,
hogy az ő gyönyörű lelke békével hagyja el ezt a...

- Ez bizony úgy van, - folytatta Vaszilij herczeg türelmetlenül, s
kopasz fejét végigsímítván, megint bosszúsan odahúzta magához az
asztalkát, - de végre is, végre is, most arról van szó, hogy, mint te
magad is tudod, a gróf a múlt télen végrendeletet csinált, a melyben
az egyenes örökösök mellőzésével összes vagyonát Pierre-re hagyta.

- Végrendeletet csinálhatott, - szólott a herczegnő nyugodtan; - de
Pierre javára nem végrendelkezhetett. Pierre törvénytelen gyermek.

- Kedvesem, - mondotta egyszerre Vaszilij herczeg, miközben az
asztalkát odaszorítván magához, egészen fölélénkült s szaporábban
kezdett beszélni, - de vajjon mi lesz akkor, ha esetleg írt az
uralkodónak, azzal a kéréssel, hogy Pierre-t örökbe fogadhassa? Azt
csak belátod, hogy a gróf érdemeire való tekintettel, ezt a kérését
nem fogják megtagadni.

A herczegnő elmosolyodott, olyanformán, mint a hogy' azok az emberek
szoktak mosolyogni, a kik azt hiszik, hogy jobban értik a dolgot
annál, a kivel beszélnek.

- Sőt többet mondok, - folytatta Vaszilij herczeg, és megfogta a
kezét: - a levél meg is volt írva, s bár ha nem küldötték is el, az
uralkodó azért tudott róla. A kérdés csak az, meg van-e semmisítve az
a levél, vagy nincsen. Ha nincsen, akkor hamarosan mindennek vége, -
Vaszilij herczeg fölsóhajtott, ezzel jelezvén, hogy mit ért az alatt,
hogy mindennek vége, - felbontják a gróf iratait, s a végrendeletet a
levelével együtt átadják az uralkodónak, s minden bizonynyal
teljesítik a kérését. Pierre, mint törvényes fiú meg fog kapni mindent.

- És a mi részünk? - kérdezte a herczegnő gúnyos mosolylyal, mintha
csak minden bekövetkezhetett volna, csak éppen ez az egy nem.

- No de kedves Katisom, ez olyan világos, mint a nap. Akkor ő egyetlen
törvényes örököse mindennek, s ti nem kaptok még csak ennyit se, ni.
Neked tudnod kell kedvesem, vajjon a végrendelet és a levél csakugyan
meg van-e írva s meg van-e semmisítve. És ha valahogy' elfeledkeztek
róluk, úgy meg kell tudnod, hol vannak, s meg kell azokat keresned,
mert...

- No, még csak ez kellene! - szakította félbe a herczegnő erőltetett
mosolylyal, a nélkül, hogy a szemei kifejezését megváltoztatta volna.
- Én nő vagyok, és ön szerint mi mind ostobák vagyunk; de annyit azért
én is csak tudok, hogy törvénytelen fiú nem örökölhet... Un bâtard, -
tette hozzá, azt hivén, hogy ezzel az átfordítással végleg meggyőzi őt
aggodalmainak az alaptalanságáról.

- De végre is, Katis, hogy' nem tudod ezt megérteni! Te olyan okos
vagy: hogy' nem érted, hogy ha a gróf levelet írt az uralkodónak, a
melyben azt kéri, hogy a fiát törvényesnek ismerje el, akkor Pierre
nem lesz többé Pierre, hanem Bezuchij gróf, s akkor a végrendelet
alapján meg fog kapni mindent? Ha pedig a végrendelet és a levél nincs
megsemmisítve, akkor neked, azon a megnyugváson kívül, hogy erényes
voltál, s mindazon kívül, a mi az erényességedből következik, nem
marad semmid. Ez bizonyos.

- Azt tudom, hogy a végrendelet meg van, de azt is tudom, hogy
érvénytelen, s ön engem, úgy látszik, teljesen hülyének tart, mon
cousin, - mondotta a herczegnő olyan kifejezéssel, a minővel azok a
nők szoktak beszélni, a kik azt hiszik, hogy valami szellemest és
sértőt mondtak.

- Kedves herczegnőm, Szemjonovna Katerina! - szólalt meg Vaszilij
herczeg türelmetlenül. - Én nem azért jöttem hozzád, hogy
torzsalkodjam, hanem hogy mint jó, derék és igazi rokonommal beszéljek
veled és a te érdekeidről. Tizedszer is azt mondom neked, hogy ha az
uralkodónak szóló levél és a Pierre javára való végrendelet meg van,
akkor te galambom, úgyszintén a nővéred is, nem vagytok örökösök. Ha
pedig már nekem nem hiszel, hát higyj a hozzáértőnek: éppen most
beszéltem Onufrijics Dmitrij-vel (ez volt a család ügyvédje), ő is
ugyanazt mondta.

A herczegnő gondolataiban szemlátomást valami változás ment végbe;
keskeny ajkai elsápadtak (a szemei olyanok maradtak, mint voltak), s a
hangja, mikor megszólalt, olyanokat csuklott, a milyenekre nyilván
maga se volt elkészülve.

- Ez aztán szép volna, - mondotta. - Én nem akartam és most sem akarok
semmit. - Ledobta az öléből a kis kutyáját, és eligazította a ruhája
ránczait. - Ime a hála, ime az elismerés azok iránt, a kik neki
áldozták mindenüket, - mondotta. - Pompás! Gyönyörű szép! Nekem ugyan
semmi sem kell, herczeg.

- Igen ám, csakhogy nem vagy egyedül: nővéreid is vannak, - felelt
Vaszilij herczeg. De a herczegnő ügyet sem vetett rá.

- De hiszen én ezzel már rég tisztában voltam, csak megfeledkeztem
arról, hogy alávalóságon, ámításon, írígységen, ármánykodáson, hogy
hálátlanságon, a legrútabb hálátlanságon kívül ebben a házban ugyan
nem is számíthattam semmire...

- Hát tudod-e vagy sem, hogy hol az a végrendelet? - kérdezte ismét
Vaszilij herczeg még feltűnőbb arczrángatózással, mint az imént.

- Bizony ostoba voltam, még hittem az emberekben, szerettem őket és
feláldoztam magamat. Pedig csak azok boldogulnak, a kik aljasak és
förtelmesek. Tudom én nagyon jól, kinek a cselszövései ezek.

A herczegnő föl akart kelni, de a herczeg megfogta a kezét. A
herczegnő olyan benyomást tett, mint az az ember, a ki az egész emberi
nemben megcsalatkozott; boszúsan nézett a herczegre.

- Még nem késő, lelkem. Jusson eszedbe, Katis, hogy mindez véletlenül,
a harag és a betegség egy pillanatában történt, aztán feledésbe ment.
És a mi kötelességünk most édesem, hogy az ő hibáját jóvátegyük, s
utolsó perczeit megkönnyítsük azzal, hogy ne engedjük, hogy ezt az
igazságtalanságot elkövesse, s ne hagyjuk őt azzal a tudattal
meghalni, hogy boldogtalanokká tette azokat az embereket...

- Azokat az embereket, a kik mindenüket föláldozták neki, - kapta föl
a herczegnő, megint készülvén fölkelni, de a herczeg ismét nem
engedte, - a mit ő soha sem tudott méltányolni. Nem, mon cousin, -
tette hozzá fölsóhajtva, - arra meg fogok emlékezni, hogy ezen a
világon az ember nem számíthat jutalomra, hogy ezen a világon nincs se
becsület, sem igazság. Ezen a világon alattomosnak és gonosznak kell
lenni az embernek.

- No, no, csillapodjál; hiszen én nagyon ismerem a te nemes szívedet.

- Nem, az én szívem gonosz.

- Én ismerem a szívedet, - ismételte a herczeg, - s megbecsülöm a
barátságodat és csak azt szeretném, hogy te is ilyen véleménynyel légy
felőlem. Nyugodjál meg és beszéljünk okosan, a míg van idő - lehet,
hogy egy nap, de az is lehet, hogy csak egy óra; mondj el nekem
mindent, a mit a végrendeletről tudsz, és a mi a fő, azt, hogy hol
van: ezt neked tudnod kell. Majd elővesszük és megmutatjuk a grófnak.
Nyilván már meg is feledkezett róla, s ő maga is meg fogja akarni
semmisíteni. Csak azt értsd meg, hogy nekem az az egyetlen vágyam,
hogy szentül teljesítsem az ő akaratát; egyedül ez az oka, a miért ide
jöttem. Csakis azért vagyok itt, hogy segítsek rajta és ti rajtatok.

- Most már mindennel tisztában vagyok. Azt is tudom, kinek a
cselszövései ezek. Tudom, - mondotta a herczegnő.

- Nem arról van most szó, édes lelkem.

- Nem más az, mint az ön kedves pártfogoltja, Mihajlovna Anna
herczegnő,... még komornának sem szeretném ezt az arczátlan, aljas
teremtést.

- Ne vesztegessük az időt.

- Óh, ne beszéljen! A múlt télen betolakodott ide, és olyan
alávalóságokat, olyan förtelmes dolgokat beszélt rólunk, de különösen
Szonyáról, a grófnak, - még csak nem is ismételhetem, - hogy a gróf
belebetegedett és két hétig nem is akart bennünket látni. Tudom, hogy
akkoriban csinálták ezt a gyalázatos iratot; de én abban voltam, hogy
ennek az iratnak semmi jelentősége sincsen.

- Ez éppen a baj, mért nem szóltál nekem előbb?

- Ott van abban a portfeuille-ban, a melyet mindig a párnája alatt
tartogat. Most már tudom, - szólott a herczegnő a nélkül, hogy felelt
volna. - Igen, ha van valami bűnöm, valami nagy bűnöm, akkor az a
gyűlölet az, a melyet ez iránt a szemtelen nő iránt érzek, - mondotta
a herczegnő szinte kiabálva, miközben teljesen elváltozott. - S vajjon
miért tolakodott be ide? No de megmondok én majd neki mindent,
mindent. Majd eljön annak is az ideje.



XIX.

Mialatt a fogadó-teremben és a herczegnők szobáiban ilyesféle
beszélgetések folytak, Pierre-rel (a kiért elküldtek) és Mihajlovna
Annával (a ki szükségesnek tartotta, hogy vele jöjjön) befordult a
hintó Bezuchij gróf udvarába. Mikor a hintó kerekei halkan
megzörrentek az ablakok alatt kiterített szalmán, Mihajlovna Anna
vígasztaló szavakkal fordult az útitársához és e közben meggyőződvén
róla, hogy az a hintó szögletében alszik, felköltötte őt. Pierre
felocsúdván, Mihajlovna Anna után kiszállt a kocsiból, s csak akkor
jutott eszébe a haldokló apjával leendő és küszöbön álló viszontlátás.
Feltünt neki, hogy nem a parádés, hanem a hátulsó lépcsőnél álltak
meg. Mikor a kocsi felhágójáról lelépett, gyorsan két polgárias ruhába
öltözött ember suhant el sietve a lépcsőtől és meghúzódott a fal
árnyékában. Pierre mikor megállt, a ház két oldalán még nehány ilyen
embert pillantott meg az árnyékban. De sem Mihajlovna Anna, sem az
inas, sem a kocsis, a kik pedig lehetetlen, hogy ne látták légyen
ezeket az embereket, nem vették őket figyelembe. "Ennek, úgy látszik,
így kell lenni", - döntötte el magában Pierre és csak ballagott
Mihajlovna Anna után. Mihajlovna Anna gyors léptekkel sietett föl a
gyéren világított, keskeny kőlépcsőn, és szólítgatta a mögötte
elmaradozó Pierre-t, a ki bár nem értette, hogy miért kellett neki
általában a grófhoz mennie, s még kevésbbé azt, miért kellett a
hátulsó lépcsőn fölmennie, Mihajlovna Anna önbizalmából és sietségéből
úgy ítélte, hogy erre föltétlenül szükség volt. A lépcső derekán majd
leütötte őket a lábaikról néhány ember, a kik vödrökkel a kezükben,
kopogós léptekkel jöttek lefelé velük szemben. Ezek az emberek a
falhoz lapultak, hogy Mihajlovna Annának és Pierre-nek útat engedjenek
s legkevésbbé sem voltak általuk meglepve.

- Itt van a herczegnők lakosztálya? - kérdezte Mihajlovna Anna
egyiküktől.

- Itt, - felelt az egyik inas hangos és bátor szóval, mintha most már
minden szabad volna; - balra az első ajtó, matyuska.

- Lehet, hogy a gróf nem is hivatott, - mondotta Pierre, mikor fölért
az emeletre: - Talán jobb volna, ha a szobámba mennék. - Mihajlovna
Anna megállt, hogy Pierre utólérje.

- Óh, kedvesem, - mondotta, ugyanazzal a mozdulattal, mint reggel a
fiáét, megérintvén Pierre kezét: - higyje el, én nem kevésbbé
szenvedek, mint ön, de legyen hát férfi.

- Csakugyan bemenjek? - kérdezte Pierre, s a pápaszemén keresztül
gyöngéd pillantást vetett Mihajlovna Annára.

- Feledje el, kedves barátom, mindazt, a miben igazságtalanok voltak
irántunk. Jusson eszébe, hogy önnek az édesapja az... a ki, lehet, már
halálán van. - Felsóhajtott. - Én nyomban megszerettem önt, akárcsak a
fiam volna. Bízzék bennem, Pierre. Én nem feledkezem meg az ön
érdekeiről.

Pierre az egészből semmit sem értett; megint, s most még világosabban,
úgy tetszett neki, hogy mindennek úgy kell lenni, és engedelmesen
követte Mihajlovna Annát, a ki már benyitotta volt az ajtót.

Az ajtó a hátsó bejárat előszobájába nyílott. A szögletben a
herczegnők egy öreg szolgája ült és harisnyát kötött. Pierre soha sem
járt a háznak ebben a részében s még csak sejtelme sem volt ezeknek a
szobáknak a létezéséről. Mihajlovna Anna egy szobaleánytól, a ki
palaczkot vitt egy tálczán és utolérte őket (kedvesnek és
galambocskám-nak nevezvén őt) kérdezősködött a herczegnők hogyléte
felől és vitte magával Pierre-t tovább a kőfolyosón. A folyosóról
balra az első ajtó a herczegnők lakosztályába nyílott. A szobaleány, a
ki a palaczkot vitte, nagy sietségében (a mint hogy most mindent
sietve csináltak a házban) nem tette be maga után az ajtót, s Pierre
és Mihajlovna Anna, mikor arra mentek, önkéntelenül bepillantottak a
szobába, a hol az idősebb herczegnő és Vaszilij herczeg közvetlenül
egymás mellett ülve beszélgettek. Vaszilij herczeg, mikor az arra
menőket megpillantotta, türelmetlen mozdulatot tett és hátravetette
magát, a herczegnő pedig felugrott s egy kétségbeesett mozdulattal
teljes erővel becsapta az ajtót.

Ez a mozdulat annyira elütő volt a herczegnő szokott nyugalmától, az a
rémület, mely Vaszilij herczeg arczán tükröződött, annyira ellentétben
állott szokott méltóságával, hogy Pierre megállt és pápaszemén
keresztül kérdő pillantást vetett a vezetőnőjére. Mihajlovna Anna nem
árult el meglepetést, csak könnyedén elmosolyodott és felsóhajtott,
mintha csak azt akarta volna mutatni, hogy minderre el volt készülve.

- Legyen férfi, kedves barátom; én őrködöm majd az ön érdekei felett,
- mondotta válaszul a pillantására, és még gyorsabban ment tovább a
folyosón.

Pierre nem tudta, miről van szó, s még kevésbbé értette, mit tesz az,
hogy őrködni fog az érdekei felett; csak azt látta, hogy mindennek így
kell lenni. A folyosón keresztül eljutottak abba a homályosan
világított terembe, mely a gróf fogadószobája mellett volt. Egyike
volt ez azoknak a hideg és pazar fényűzéssel berendezett szobáknak, a
melyeket Pierre a parádés lépcső felől már ismert. De ennek a szobának
a közepén most egy üres fürdőkád állott, s a szőnyeg tele volt
locsolva vízzel. Lábújjhegyen egy inas és egy sekrestyés, füstölővel a
kezében, jöttek velük szemben, de rájuk se hederítettek. Beléptek a
Pierre előtt jól ismert fogadószobába, melynek két olasz ablaka a téli
kertre nyílt s melyben Jekaterinának egy nagy mellszobra s egy
életnagyságú arczképe volt elhelyezve. Még mindig ugyanazok az
emberek, csaknem ugyanolyan helyzetben ültek halkan suttogva a
fogadószobában. Mindannyian egyszerre elhallgattak s ránéztek a kisírt
és sápadtarczú Mihajlovna Annára s a tagbaszakadt, kövér Pierre-re, a
ki lehorgasztott fejjel, engedelmesen követte őt.

Mihajlovna Anna arczán ott ült annak a tudata, hogy az elhatározó
pillanat elérkezett; a nélkül, hogy Pierre-t csak egy pillanatra is
elengedte volna maga mellől, egy pétervári üzlet-asszony modorával,
még bátrabban lépett a szobába, mint ma reggel. Érezte, hogy miután az
van mellette, a kit a haldokló látni kívánt, biztosítva van a
fogadtatása. Gyors pillantással végignézvén a jelenvoltakon, meglátta
a gróf gyóntatóját, s nem mintha meggörnyedt volna, de mintha
egyszerre megkisebbedett volna, apró lépéssel odasietett hozzá s előbb
az ő, majd egy másik pap áldását fogadta.

- Istennek hála, hogy még jókor jöttek, - mondotta az egyik papnak, -
mi rokonok, úgy aggódtunk mindannyian. Ime ez a fiatal ember itt, a
gróf fia, - tette hozzá halkabban. - Rettenetes egy pillanat.

Így szólván, odament az orvoshoz.

- Kedves doktor, - mondotta neki, - ez a fiatal ember itt - a gróf
fia... Vajjon van-e még remény?

Az orvos szótlanul, egy gyors mozdulattal fölemelte a szemeit és
felhúzta a vállait. Mihajlovna Anna csaknem ugyanolyan mozdulattal
szintén felemelte a szemeit és felhúzta a vállait, s szinte lehunyt
szemmel otthagyta az orvost és Pierre-hez ment. Most különös
tisztelettel és bánatos gyöngédséggel fordult oda hozzá.

- Bízzék az Ő irgalmában, - mondotta neki, s rámutatván egy kis
pamlagra, a melyen leülhet s őt megvárhatja, ő maga elindult a felé az
ajtó felé, a melyre mindenki nézett, majd pedig alig hallható neszszel
eltünt mögötte.

Pierre, elhatározván, hogy a vezetőnőjének mindenben engedelmeskedik,
odament ahhoz a pamlaghoz, a melyet Mihajlovna Anna mutatott neki.
Alig hogy Mihajlovna Anna eltűnt, Pierre észrevette, hogy a szobában
lévők pillantásai nagy kíváncsisággal és részvéttel meredtek rá.
Látta, hogy valamennyien összenéztek s szinte rémülettel, sőt
alázatossággal mutogattak rá a szemeikkel. Olyan tiszteletet mutattak
iránta, mint annakelőtte soha: egy ismeretlen hölgy, a ki a papokkal
beszélgetett volt, fölkelt a helyéről s megkínálta őt vele; a
segédtiszt fölvette Pierre keztyűjét a földről és odaadta neki; az
orvosok, mikor mellettük elment, tiszteletteljesen elhallgattak és
félrehúzódva engedtek útat neki. Pierre eleinte más helyre akart ülni,
hogy ne zavarja azt a hölgyet, maga akarta fölvenni a keztyűjét és ki
akarta kerülni az orvosokat, a kik voltaképpen nem is állottak az
útjában; de hirtelen megérezte, hogy ez illetlenség volna, hogy ma
este ő olyan személy, a ki köteles valami rettenetes, de valamennyiük
által várva várt szertartást végigcsinálni, s ezért valamennyiüknek a
szolgálatait el kell fogadnia. Szótlanul elfogadta a segédtiszt
kezéből a keztyűt, az egyiptomi szobrok naív tartásában, nagy kezeit
gondosan a térdeire támasztva odaült a hölgy helyére, s úgy magában
eldöntötte, hogy mindennek úgy kell lenni, s hogy ezen az estén, ha
nem akar zavarba jönni és ostobaságokat csinálni, nem szabad a maga
esze szerint cselekednie, hanem teljesen rá kell magát bíznia azoknak
az akaratára, a kik őt vezették.

Nem múlt el két percz, mikor Vaszilij herczeg, három csillaggal
ékesített kaftánjában, méltóságteljesen, magas fejtartással a szobába
lépett. Reggel óta mintha megsoványodott volna; a szemei a szokottnál
nagyobbak voltak, mikor a szobában körülnézett és Pierre-t
megpillantotta. Odament hozzá, megfogta a kezét (a mit annak előtte
soha se cselekedett) és leszorította, mintha csak meg akart volna
győződni róla, vajjon van-e erő benne.

- Legyen erős, barátom. Ő hivatta önt. - Ez jól is van így... - ezzel
menni akart. De Pierre szükségesnek tartotta megkérdezni tőle:

- Hogy' van a...? - Itt megakadt, nem tudván, illik-e, hogy a
haldoklót grófnak nevezze, apjának pedig nem merte őt nevezni.

- Félórával ezelőtt még egy "ütés" érte. Legyen erős, barátom.

Pierre-nek olyan zavarosak voltak a gondolatai, hogy mikor az "ütés"
szót hallotta, valami tárgytól származó ütésre gondolt. Álmélkodva
nézett Vaszilij herczegre, s csak később jött rá, hogy "ütés"-nek,
"szélütés"-nek egy betegséget hívnak. Vaszilij herczeg útközben
odasúgott pár szót Lorrainnak, majd lábújjhegyen bement az ajtón. Nem
tudott lábújjhegyen járni, s így egész testével ügyetlenül szökdelt
ide s tova. Utána jöttek: az idősebb herczegnő, majd a papok és
egyházfiak, végül a cselédség. Az ajtó mögött mozgás hallatszott, és
végre sápadtan, de a kötelesség teljesítésének a tudatától határozott
arczczal kisietett rajta Mihajlovna Anna, s megérintvén Pierre kezét,
így szólt:

- Az Isten irgalma kiapadhatatlan. Tüstént kezdődik a halotti
szentségek föladása. Gyerünk.

Pierre a puha szőnyegen lépdelve odament az ajtóhoz, s észrevette,
hogy a segédtiszt is, az ismeretlen hölgy is, sőt még a cselédek közül
is valaki, utána jöttek, mintha most már nem is lett volna szükség
engedelemre ahhoz, hogy abba a szobába belépjenek.



XX.

Pierre nagyon jól ismerte ezt az oszlopok és egy boltív által két
részre osztott, s perzsa szőnyegekkel teljesen elborított nagy szobát.
A szobának az oszlopok mögötti része, a hol az egyik oldalon egy piros
fából készült és bársony mennyezetes, magas ágy, a másikon pedig egy
hatalmas szentképtartó állott, szépen és fényesen ki volt világítva,
mint a hogy' a templomok szoktak az esteli istentiszteletek alkalmával
kivilágítva lenni. A szentképtartó megvilágított érczkerete alatt egy
hosszú karosszék állott, s benne magosan tetézett, még nem gyűrött s
nyilván csak az imént áthúzott hófehér párnákon, világoszöld takaróval
derékig leterítve ott feküdt Bezuchij grófnak Pierre előtt jól ismert
méltóságteljes alakja, széles homlokán ugyanazzal az elmulásra
emlékeztető ősz hajfürttel, s szép, világossárga arczán ugyanazokkal a
jellegzetesen előkelő és mély ránczokkal, a melyeket Pierre szintén
olyan jól ismert. Éppen a szentképek alatt feküdt; izmos, nagy kezei
ki voltak húzva a takaró alól, és rajta pihentek. Jobb kezében, mely
tenyerével lefelé pihent a terítőn, középső és mutató ujja közé egy
viaszgyertyát állítottak, melyet a karosszék mögül előrehajolva egy
öreg szolga tartott. A karosszék körül pompás és ragyogó ruháikban,
hosszú, lecsüggő hajjal, kezükben égő gyertyával ott állottak a papok,
s ünnepélyes lassúsággal végezték a szertartást. Valamivel hátrább,
kendővel a kezében és a szemei előtt állott a két fiatalabb herczegnő,
előttük pedig a legidősebb, Katis, a ki elszánt és haragos szemeit egy
pillanatra sem vette le a szent képekről, mintha csak azt akarta volna
tudtára adni mindenkinek, hogy ha körül találna nézni, nem állhatna
jót magáért. Mihajlovna Anna, szelid bánat és önmegadás kifejezésével
az arczán, és az ismeretlen hölgy, az ajtó mellett álltak. Vaszilij
herczeg az ajtó túlsó oldalán, a karosszék közelében egy faragott
bársonyszék mögött állt, a melyet háttal odafordított maga felé, s
balkezével, a melyben a gyertyát tartotta, rátámaszkodott, jobb
kezével pedig vetette magára a kereszteket, miközben, valahányszor az
ujjai a homlokát érintették, ég felé emelte a szemeit. Az arcza
nyugodt áhitatosságot és Isten akaratában való megnyugvást árult el.
"Ha ti nem értitek ezeket az érzéseket, annál rosszabb reátok nézve",
- ezt látszott mondani az arcza.

Mögötte álltak: a segédtiszt, az orvosok és a férfi-cselédség; a
férfiak és a nők, mint a templomban, egymástól elkülönítve
helyezkedtek el. Mindenki hallgatott és kereszteket hányt magára, nem
hallatszott egyéb, mint a papok imája s a tompított, mély basszus
hangon előadott ének, a csönd pillanataiban pedig a lábak váltogatása
és egy-egy sóhajtás. Mihajlovna Anna azzal a jelentőségteljes
arczczal, mely elárulta, hogy teljesen tisztában van vele, mit csinál,
az egész szobán végigmenve odalépett Pierrehez, s gyertyát adott a
kezébe. Pierre meggyújtotta a gyertyát és miközben a körülötte lévőket
figyelte, szórakozottságában azzal a kezével akart keresztet vetni
magára, a melyben a gyertyát fogta.

A legfiatalabb, piros arczú és tréfás kedélyű Szofi herczegnő, az
anyajegyes, ránézett. Elmosolyodván, a kendőjébe rejtette az arczát és
jó darabig így maradt; de a mint rápillantott Pierrere, megint
elnevette magát. Nyilván nem volt képes nevetés nélkül ránézni, de
viszont azt sem tudta megállani, hogy rá ne nézzen, így azután, hogy a
kísértés elől meneküljön, szép csendesen átment egy oszlop mögé. A
szertartás közepén a papság hangjai egyszerre elnémultak, s a papok
halkan odasúgtak egymásnak valamit; az az öreg szolga, a ki a gróf
kezét tartotta, fölemelkedett és a hölgyekhez fordult. Mihajlovna Anna
előre lépett, és a beteg fölé hajolva, az újjával odaintette magához
Lorraint. A franczia orvos, a ki az idegen embernek azzal a
tiszteletteljes tartásával, mely elárulja, hogy bár neki más a
szokása, azért mégis teljes mértékben tisztában van az előtte
lejátszódó szertartás jelentőségével, sőt azt helyesli is, a nélkül,
hogy a kezében égő gyertyát tartott volna, egy oszlophoz támaszkodva
állott, az intésre egy javakorában lévő ember erőteljes, de zajtalan
lépteivel odament a beteghez, vékony és fehér ujjaival fölemelte
szabad kezét a zöld takaróról, elfordult, elkezdte az érverését
számlálni, és elgondolkozott. A betegnek adtak valamit inni,
megmozdultak körülötte, majd ismét visszamentek a helyükre, s a
szertartás újra elkezdődött. Ennek a megszakításnak az ideje alatt
Pierre észrevette, hogy Vaszilij herczeg előjött a szék támlája mögül,
és olyan arczczal, mely arra mutatott, hogy tudja, mit csinál, s hogy
annál rosszabb másokra nézve, a kik őt nem értik, nem ment oda a
beteghez, hanem elsuhanván mellette, csatlakozott a legidősebb
herczegnőhöz, s vele együtt bement a hálószobába, a bársony
mennyezetes, magas ágyhoz. Az ágytól a herczeg és a herczegnő eltűntek
a hátsó ajtón, de a szertartás befejezése előtt egyik a másik után
megint visszatértek a helyükre. Pierre erre a körülményre sem
fordított nagyobb figyelmet, mint a többire, egyszer s mindenkorra
belenyugodván, hogy mindennek, a mi ezen az estén körülötte történt,
szükségképpen így kellett történnie.

Az egyházi ének hangjai elnémultak, s megcsendült az egyik pap hangja,
a ki a halotti szentségek fölvétele alkalmából tiszteletteljesen
üdvözölte a beteget. A beteg még mindig mozdulatlanul és szinte
élettelenül feküdt ott. Egyszerre mozgás támadt körülötte, léptek zaja
és suttogás hallatszott, a melyből élesen kivált Mihajlovna Anna
suttogása.

Pierre hallotta, a mint így szólott:

- Föltétlenül vissza kell vinni az ágyba, itt teljességgel lehetetlen
lesz...

A beteget úgy körülállották az orvosok, a herczegnők és a cselédek,
hogy Pierre nem látta többé azt az őszfürtös, pirosas-sárga fejet,
mely, bár más arczokat is látott, a szertartás egész ideje alatt egy
pillanatra sem tünt el a szemei elől. Az embereknek azokból az óvatos
mozdulataiból, a melyekkel a karszék körül forgolódtak, Pierre azt
következtette, hogy a haldoklót föl akarják emelni és át akarják vinni
valahová.

- Az én kezem mögött fogjad, így elejted, - hallotta az egyik inas
ijedt suttogását, - alulról... jőjjön ide még valaki, - súgtak össze
különféle hangok, s az emberek szuszogása és topogása mind szaporábbra
vált, mintha csak az a súly, a melyet vittek, meghaladta volna az
erejüket.

Azok, a kik a beteget vitték, s a kik közt Mihajlovna Anna is ott
volt, odaértek a fiatal ember mellé, a ki az emberek hátán és tarkóján
keresztül egy perczre megpillantotta a haldokló domború, hájas és
meztelen mellét és izmos vállait, a melyeket az emberek, a kik őt a
hóna alatt fogták, fölrántottak, valamint göndörfürtös, az oroszlánéra
emlékeztető fejét. Ennek a fejnek szokatlanul széles homlokát,
erőteljes állkapcsait, szép és érzékies száját és méltóságteljes,
hideg pillantását éppenséggel nem torzította el a halál közelsége.
Ugyanolyan volt, a minőnek Pierre ezelőtt három hónappal ismerte, a
mikor őt a gróf útnak bocsátotta Pétervárra. De ez a fej, a testet
vivő emberek lépéseinek az egyenlőtlensége következtében ide s tova
imbolygott, s hideg és részvétlen tekintete nem tudott min
megállapodni. - Pár percznyi sürgés-forgás támadt a magas ágy körül;
az emberek, a kik a beteget vitték, elszéledtek. Mihajlovna Anna
megérintette Pierre kezét és így szólt: "Gyerünk." Pierre vele együtt
odalépett az ágyhoz, a melyre a beteget ünnepélyesen, az imént
végbement szertartással kapcsolatosan letették. Párnákkal magasan
föltámasztott fejjel feküdt ott. A kezei tenyerükkel lefelé,
szabályosan oda voltak illesztve a zöld bársony-takaróra. Mikor Pierre
odalépett, a gróf egyenesen ránézett, de olyan pillantással, a melynek
értelmét és jelentőségét emberi elme föl nem foghatta. Ez a pillantás
vagy éppenséggel semmit se mondott, legfeljebb annyit, hogy a míg az
embernek szemei vannak, valahová csak kell néznie, vagy pedig nagyon
is sokat. Pierre megállott és nem tudván mitévő legyen, kérdő
pillantást vetett vezetőnőjére, Mihajlovna Annára. Mihajlovna Anna
szaporán intett neki a szemeivel, s rámutatván a beteg kezeire,
ajkaival légies csókot küldött felé. Pierre jól kinyujtott nyakkal,
nehogy a takaróban megakadjon, - követte a tanácsot, és lehajolt a
haldokló szélescsontú és húsos kezeihez. A grófnak sem a keze, sem
egyetlen arczizma nem rándult meg. Pierre megint kérdőleg nézett
Mihajlovna Annára, azt óhajtván tudni, hogy most mi a teendője.
Mihajlovna Anna a szemeivel rámutatott az ágy mellett álló
karosszékre. Pierre engedelmesen beleült a karosszékbe, folyton azt
kérdezvén a szemeivel, vajjon azt cselekedte-e, a mit kellett.
Mihajlovna Anna jóváhagyólag bólintott a fejével. Pierre megint az
egyiptomi szobrok mereven naiv helyzetében ült ott, szemlátomást azon
bánkódván, hogy iromba és kövér teste olyan nagy helyet foglal el, és
minden lelkierejével azon iparkodván, hogy minél kisebbnek lássék.
Rápillantott a grófra. A gróf arra a pontra nézett, a melyen Pierre
arcza volt, a míg állott. Mihajlovna Anna egész lénye elárulta, hogy
teljes tudatában van az apa és a fiú közt való viszontlátás megható
jelentőségének. Mindössze két perczig tartott az egész, mely azonban
Pierre előtt egy egész órának tetszett. Egyszerre a gróf arczának az
izmain és ránczain gyenge vonaglás volt észrevehető. Ez a vonaglás
mindinkább fokozódott, s eltorzult szép szájából - (Pierre csak ekkor
ébredt annak a tudatára, hogy milyen közel volt az apja a halálhoz) -
zavarosan hörgő hangok hallatszottak. Mihajlovna Anna feszült
figyelemmel leste a beteg szemeit, és iparkodván kitalálni, hogy mit
akar, hol Pierre-re, hol az italra, hol a takaróra mutatott, hol pedig
halkan kérdő suttogással Vaszilij herczeg nevét említette. A beteg
arcza és szemei türelmetlenséget árultak el. Mindenképpen erőlködött,
hogy rápillantson arra az inasra, a ki szüntelenül ott állott az ágy
fejénél.

- Át akar fordulni a másik oldalára, - suttogta az inas, és fölkelt,
hogy arczczal a fal felé fordítsa a gróf nehéz testét.

Pierre is fölkelt, hogy segítsen az inasnak.

Mialatt a grófot megfordították, egyik keze tehetetlenül lehanyatlott,
s hasztalan erőlködött, hogy visszahúzza. Vajjon észrevette-e a gróf a
rémületnek azt a pillantását, a melylyel Pierre ezt az élettelen kezet
nézte, vagy pedig valami más gondolat villant meg a haldokló fejében,
de rápillantott az engedetlen kézre, majd Pierre arczán a rémület
kifejezésére, majd ismét a kezére, s valami gyönge és szenvedő
mosolyféle jelent meg az ajkai körül, mely annyira nem illett arczának
a vonásaihoz, s mely mintha gúnyt űzött volna a maga
tehetetlenségéből. Pierre, mikor ezt a mosolyt látta, váratlanul a
keblében valami szorongást, az orrában valami csiklandozást érzett, és
a könnyek egyszerre elhomályosították a látását. A beteget
átfordították a fal felé, mire mélyen felsóhajtott.

- Elvesztette az eszméletét, - mondotta Mihajlovna Anna, észrevévén a
belépő herczegnőt, a ki azért jött, hogy őt fölváltsa. - Gyerünk.

Pierre kiment.



XXI.

Vaszilij herczegen és a legidősebb herczegnőn kívül, a kik Jekaterina
arczképe alatt ültek és valamiről élénken beszélgettek, senki sem volt
a fogadó-szobában. A mint Pierre-t és a vezetőnőjét megpillantották,
elhallgattak. Pierrenek úgy tetszett, mintha a herczegnő hamarosan
elrejtett volna valamit, mire suttogva így szólt:

- Rá se tudok nézni erre a nőre.

- Katis a kis szalonba rendelte a theát, - mondotta Vaszilij herczeg
Mihajlovna Annának. - Szegény Mihajlovna Anna, jól tenné, ha odamenne,
s kissé erősítené magát, különben nem állja ki.

Pierre-hez nem szólt semmit, csak a válla alatt érzéssel megszorította
a karját. Pierre Mihajlovna Annával bement a kis szalonba.

- Nincs semmi, a mi egy álmatlan éjszaka után úgy helyreállítaná az
ember erejét, mint egy csésze kitünő orosz thea, - mondotta Lorrain a
tartózkodó élénkség kifejezésével, miközben a kis, kerek szalonban, az
asztal mellett állva, a melyen az ezüst thea-készlet mellett még hideg
vacsora is volt föltálalva, egy finom, fületlen khinai csészéből
szürcsölte a theát. Az asztal körül összeverődtek, hogy egy kis erőt
gyűjtsenek, mindazok, a kik Bezuchij gróf házában az éjjel együtt
voltak. Pierre nagyon jól emlékezett erre a tükrökkel és kis
asztalkákkal ellepett, kerek kis szalonra. A gróf házában rendezett
bálok alkalmával Pierre, a ki nem igen tudott tánczolni, nagyon
szeretett ebben a kis tükrös szobában elüldögélni, és szerette
megfigyelni, a mint a báli díszbe öltözött hölgyek meztelen vállaikon
gyöngyökkel és brilliánsokkal elborítva, mikor ezen a szobán
keresztülmentek, megnézték magukat a fényesen megvilágított tükrökben,
melyek többszörösen is visszatükrözték őket. Most ugyan az a két szál
gyertya, a mely benne égett, alig hogy megvilágította azt a szobát, a
melyben az éjszaka kellő közepén, teljes rendetlenségben állott az
asztalon a thea-készlet és a harapnivaló; egymással suttogva
mindenféle szürke emberek ültek körülötte, a kik minden szavukkal,
minden mozdulatukkal elárulták, hogy senki sincs köztük, a ki
megfeledkeznék arról, a mi most a hálószobában történik, és még ma
történni fog. Pierre, bár nagyon szeretett volna, nem evett. Kérdő
pillantást vetett a vezetőnőjére, és látta, hogy ez lábujjhegyen
megint kiment a fogadó-szobába, a hol Vaszilij herczeg és a legidősebb
herczegnő ültek. Pierre abban a hitben, hogy ennek is úgy kellett
lenni, némi habozás után követte őt. Mihajlovna Anna ott állt a
herczegnő mellett, s mind a ketten egyszerre beszélve, izgatott hangon
suttogtak valamiről.

- Engedje meg, herczegné, hogy én is tudjam, mi szükséges és mi
szükségtelen, - szólott a herczegnő, a ki szemlátomást éppen olyan
izgatott hangulatban volt, mint akkor, mikor a szobája ajtaját becsapta.

- De kedves herczegnő, - mondotta Mihajlovna Anna szeliden és
nyomatékosan, miközben a hálószobába vezető útat elállotta, és nem
engedte oda a herczegnőt, - nem lesz ez tán nagyon is terhes szegény
nagybácsinak, éppen most, a mikor pihenésre van szüksége? Világi
dolgokról beszélni ilyen pillanatokban, a mikor a lelke már elő van
készítve...

Vaszilij herczeg az ő megszokott helyzetében, magasan keresztberakott
lábakkal ült egy karosszékben. Az orczái erősen rángatóztak, és kissé
leereszkedvén, alsó részükön kövérebbeknek látszottak; de azért olyan
benyomást tett, mint a ki vajmi keveset törődik a két nő társalgásával.

- Ugyan, kedves Mihajlovna Anna, hagyja Katist, hadd cselekedjék a
belátása szerint. Hiszen tudja, hogy a gróf mennyire szereti őt.

- Én azt sem tudom, hogy mi van ebben az írásban, - mondotta a
herczegnő Vaszilij herczeghez fordulva, s rámutatott arra a
portefeuille-re, a melyet a kezében tartott. - Csak azt tudom, hogy az
igazi végrendelet az asztalfiókjában van, s ez legfeljebb valami rég
elfelejtett írás... - Meg akarta kerülni Mihajlovna Annát, de ez
megint felugrott és elzárta előle az útat.

- Tudom, kedves, jó herczegnő, - mondotta Mihajlovna Anna, s a
portefeuille után nyúlt, még pedig olyan erővel, hogy nyilvánvaló
volt, hogy nem egyhamar ereszti el. - Kedves herczegnő, ismételten
kérem, könyörgök, kímélje meg őt...

A herczegnő hallgatott. Csak a portefeuille-ért folytatott küzdelem
erőlködésének a zaja hallatszott. Nyilvánvaló volt, hogy ha megszólal,
úgy sem valami hízelgően fog nyilatkozni Mihajlovna Annáról.
Mihajlovna Anna erősen szorongatta a portefeuille-t, de azért a hangja
teljesen megőrizte olvadó édességét és lágyságát.

- Pierre, jőjjön csak ide, barátom. Azt tartom, ő éppenséggel nem
fölösleges a rokonok tanácsában; nemde, herczeg?

- Miért hallgat, mon cousin? - kiáltott föl egyszerre a herczegnő oly
hangosan, hogy a kis szalonban is meghallották a hangját, és szinte
megrémültek tőle. - Miért hallgat, mikor itt egy, Isten tudja kicsoda,
megengedi magának azt, hogy mindenbe beleüsse az orrát, és jeleneteket
csináljon egy haldokló szobájának a küszöbén? Gyalázatos kalandornő! -
suttogta haragosan, és teljes erővel ránczigálta a portefeuille-t, de
Mihajlovna Anna pár lépést tett előre, hogy ne kelljen a
portefeuille-t eleresztenie, és megragadta a herczegnő karját.

- Oh, - szólott Vaszilij herczeg szemrehányólag és csodálkozva.
Fölkelt. - Ez igazán furcsa. Ereszsze már el! Ereszsze, ha mondom. - A
herczegnő eleresztette.

- Ön is!

Mihajlovna Anna nem engedelmeskedett neki.

- Ereszsze el, ha mondom. Én mindent magamra vállalok. Elmegyek és
megkérdezem tőle. Én... ez csak elég...

- De herczeg, - szólott Mihajlovna Anna, - egy ilyen nagy szentség
után engedjen neki legalább egy percznyi nyugalmat. Nos, Pierre,
szóljon hát, mi az ön véleménye, - fordult oda a fiatal emberhez, a ki
egészen odalépett hozzájuk és csodálkozva nézte a herczegnő mérges és
minden illendőséget nélkülöző arczát és Vaszilij herczeg görcsösen
rángatózó orczáit.

- Gondolja meg, hogy az összes következményekért ön lesz felelős, -
szólott Vaszilij herczeg szigorúan. - Ön nem tudja, mit cselekszik.

- Orczátlan teremtés! - kiáltott föl a herczegnő és váratlanul
rárontott Mihajlovna Annára és kikapta a kezéből a portefeuille-t.
Vaszilij herczeg lehorgasztotta a fejét s elkezdett hadonázni a
kezeivel.

Ebben a pillanatban az ajtó, az a rettenetes ajtó, a melyre Pierre oly
soká bámult, s a mely oly halkan nyílott, egyszerre nagy zajjal
kitárult s odacsapódott a falhoz, és a középső herczegnő a kezeit
összecsapva rohant ki rajta.

- Mit csinálnak! - kiáltott föl kétségbeesetten. - A gróf haldoklik, s
engem egyedül hagynak vele.

A legidősebb herczegnő elejtette a portefeuille-t. Mihajlovna Anna
szaporán lehajlott és fölkapván a vitás tárgyat, befutott vele a
hálószobába. A legidősebb herczegnő és Vaszilij herczeg felocsudván,
utána siettek. Pár percz mulva sápadt és száraz arczczal a legidősebb
herczegnő jött ki onnan elsőnek, s az ajkába harapott. Mikor Pierre-t
meglátta, palástolhatatlan düh kifejezése ült ki az arczára.

- Ám csak pöffeszkedjék hát, - mondotta, - hiszen úgy is csak ezt
leste. - És zokogva, kendőjével eltakarta az arczát és kiment.

A herczegnő után Vaszilij herczeg jött ki. Tántorogva ment a
pamlaghoz, a melyen Pierre ült, és kezeivel eltakarván a szemeit,
leroskadt rá. Pierre-nek feltünt, hogy sápadt volt, remegett az alsó
ajka, és úgy rángatózott, mintha láz gyötörte volna.

- Oh, kedves barátom! - sóhajtott föl, s megfogta Pierre-nek a
könyökét, s őszinteség és gyengeség volt a hangjában, a melyet Pierre
eddig soha sem tapasztalt nála. - Mennyit vétkezünk, mennyit ámítunk,
és mind miért? Én hatvanadik évemben vagyok, barátom... Lám én...
Mindennek a halál a vége, mindennek! Szörnyű dolog a halál! - Sírva
fakadt.

Utolsónak Mihajlovna Anna jött ki. Halk és lassú léptekkel ment
Pierre-hez.

- Pierre... - mondotta.

Pierre kérdő pillantást vetett rá. Mihajlovna Anna homlokon csókolta a
fiatalembert és benedvesítette az arczát a könnyeivel. Azután
elhallgatott.

- Ő nincs többé...

Pierre a szemüvegén keresztül nézett rá.

- Gyerünk, én majd elkísérem. Iparkodjék sírni, semmi sem könnyít az
emberen annyit, mint a könnyek.

Bevezette őt a sötét szalonba, és Pierre örült, hogy ott senki se
látta az arczát. Mihajlovna Anna kiment és mire visszajött, Pierre,
kezeit a feje alá rakva, mélyen aludt.

Másnap reggel Mihajlovna Anna így szólt Pierrehez:

- Bizony, kedves barátom, ez valamennyiünknek nagy veszteség, önről
nem is szólva. De Isten nem fogja önt elhagyni, ön még fiatal, és most
már, remélem, egy óriási vagyon tulajdonosa. A végrendelet még nincs
felbontva. Én eléggé ösmerem önt, és meg vagyok róla győződve, hogy ez
sem fogja elcsavarni a fejét, de ez kötelességeket is ró önre, s így
férfi legyen a talpán.

Pierre hallgatott.

- Lehet, később majd elmondom önnek, hogy ha én nem vagyok itt, Isten
tudja, mi történt volna. Ön is tudja, hogy a nagybácsi most
harmadnapja megígérte, hogy nem feledkezik meg Boriszról, de már nem
volt rá ideje, hogy beváltsa az ígéretét. Remélem, kedves barátom,
hogy ön teljesíteni fogja apjának a kívánságát.

Pierre semmit sem értett az egészből, s némán, szemérmetesen pirulva
nézett Mihajlovna Anna herczegnére. Mihajlovna Anna, miután beszélt
Pierre-el, elment Rosztovékhoz és lefeküdt aludni. Reggelre kelve
elmondta Rosztovéknak és az összes ismerősöknek Bezuchij gróf
halálának a részleteit. Elmondta, hogy a gróf úgy halt meg, a mint ő
is szeretne meghalni, s hogy a kimulása nemcsak megható, de épületes
is volt; az apa és a fiú utolsó találkozása pedig annyira megrázó
volt, hogy nem tudott könnyek nélkül visszaemlékezni rá, s nem tudta,
vajjon ezekben a rettenetes perczekben melyikük viselte magát szebben:
az apa-e, a ki utolsó perczeiben oly tisztán visszaemlékezett mindenre
és mindenkire, s olyan megható szavakat intézett a fiához, vagy
Pierre, a kit szánalom volt nézni, s a ki bár teljesen le volt sujtva,
mégis azon iparkodott, hogy palástolja a fájdalmát, nehogy keserűséget
okozzon haldokló apjának. "Ez súlyos, de egyúttal tanulságos dolog;
fölemeli az ember lelkét, ha olyan embereket lát, mint az öreg gróf és
az ő méltó fia", - mondotta. A herczegnő és Vaszilij herczeg
viselkedéséről is beszélt, s elítélte őket, de csak suttogva s a
legnagyobb titok pecsétje alatt.



XXII.

Lyszyja Gory-ban, Bolkonszkij Andrejevics Nikolaj herczeg birtokán
napról-napra várták a fiatal Andrej herczeg és a herczegné
megérkezését, de ez a várakozás legkevésbbé sem zavarta meg az öreg
herczeg házának szigorú életrendjét. Andrejevics Nikolaj, volt
főhadvezér, a kit a társaságban a "porosz király" gúnynéven ismertek,
azóta, hogy Pál czár idejében falura küldték, állandóan az ő Lyszyja
Gory-jában lakott a leányával, Marja herczegnővel s ennek
társalkodónőjével, mamzell Bourienne-el. És az új regime alatt is, bár
meg volt neki engedve, hogy a fővárosba ellátogasson, továbbra is csak
állandóan a falujában maradt, úgy okoskodván, hogy ha valakinek
szüksége van rá, az majd eljön hozzá Moszkvából vagy másfélszáz
versztnyire Lyszyja Goryba, ő neki pedig senkire és semmire sincs
szüksége. Mindig azt mondogatta, hogy az emberi bűnöknek csak két
forrása van: a renyheség és a babona, valaminthogy erény is csak kettő
van: a tevékenység és az ész. Ő maga foglalkozott a leánya
nevelésével, s hogy a két főerényt minél jobban kifejleszsze benne,
húsz éves koráig oktatta őt az algebrában és a geometriában, és
szakadatlan tevékenységre rendezte be az életét. Ő maga is állandóan
el volt foglalva; hol az emlékiratain dolgozott, hol a felsőbb
mathesisbe vágó föladatokkal bíbelődött, majd ismét az eszterga
mellett dohányszelenczéket esztergályozott, a kertben dolgozgatott,
vagy az építkezésekre ügyelt, a melyekből soha sem fogyott ki a
birtokán. Miután minden tevékenységnek legfőbb föltétele a rend, csak
természetes, hogy a rendet a legszélsőbb pontosságig megvalósította az
életmódjában. Naponta nemcsak ugyanabban az órában, de ugyanabban a
perczben, s ugyanazok közt a változatlan körülmények közt ült
asztalhoz. Azokkal, a kik körülötte voltak, kezdve a leányától az
inasokig, egyformán nyers és egyformán követelő volt, s ezáltal, a
nélkül, hogy kíméletlen lett volna, olyan tiszteletet és félelmet
gerjesztett maga iránt, a minőre még a legkíméletlenebb ember is csak
nehezen tehetett volna szert. Mindamellett, hogy már nyugalomban volt,
és az államügyek terén most már semmi jelentősége se lehetett, mégis
annak a kormányzóságnak, a melyben a birtokai voltak, minden
főhivatalnoka kötelességének tartotta nála megjelenni, és akárcsak az
építész, a kertész, vagy Marja herczegnő, a magas várószobában várni
be a herczeg megjelenésének az óráját. És akkor, a mikor a
dolgozó-szoba rettentően magas ajtaja kinyílt, s hajporos parókájával,
apró, kiaszott kezeivel s lelógó, szürke szemöldökeivel, melyek
olykor, ha a homlokát összeránczolta, még okos és fiatalos tűzben
csillogó szemeinek a fényét is elhomályosították, megjelent a kis öreg
alakja, ebben a szobában a tiszteletnek, sőt a félelemnek ugyanaz az
érzése fogott el mindenkit.

A fiatalok megérkezésének a napján, reggel, Marja herczegnő szokása
szerint a kitűzött időben megjelent a várószobában a reggeli
üdvözlésre, s szepegve hányta magára a keresztet, miközben halkan
imádkozott. Mindennap eljött ide és mindennap csak azért imádkozott,
hogy szerencsésen túlessék a mindennapi találkozáson.

A várószobában kuporgó öreg szolga egy lassú mozdulattal fölkelt, és
suttogva így szólt: "Parancsoljon."

A szomszéd szobából kihallatszott az eszterga kattogása. A herczegnő
félénken odahúzódott a könnyen és zajtalanul nyíló ajtóhoz és megállt.
A herczeg az eszterga mellett dolgozott, s hátrapillantván, tovább
folytatta a munkát.

A tágas szoba zsúfolva volt nyilván állandóan használatban lévő
holmival. A nagy asztal, a melyen könyvek és tervek hevertek
szanaszét, a nagy, üvegajtós könyvszekrények, melyek mindenikében
benne volt a kulcs, a magas, álló-íróasztal, a melyen egy nyitott
füzet feküdt, a kirakott szerszámokkal elborított és forgácscsal
körülszórt esztergapad, - mindez állandó, változatos és rendszeres
munkálkodásra vallott. A herczeg ezüsttel kivarrott tatár czipőbe
bújtatott kis lábainak a mozgása, kiaszott, de izmos kezének erőteljes
lendülete a friss öregség kitartó és sokat kibíró erejéről tett
tanúságot benne. Miután néhány kört csinált, elvette a lábát az
eszterga lábítójáról, letörölte s beletette az esztergához
odaerősített bőrzacskóba a homorító vasat, s az asztalhoz lépve,
odahívta a leányát. Soha se szokta volt megáldani a gyermekeit, s most
is csak odatartotta néki aznap még borotválatlan, borostás orczáját,
és szigorúan, de azért figyelmes felsőbbséggel végignézvén rajta, így
szólt: "Egészséges vagy?... nos, akkor hát ülj le!" Fogta a
sajátkezűleg írt geometria-füzetet s a lábával odahúzta magához a
karosszéket.

- Ez a holnapra való! - mondotta, szaporán megkeresvén az illető
oldalt, s kemény körmével megjelölte a szakasz elejét és végét. A
herczegnő ráhajolt az asztalon a füzetre. - Megállj csak, leveled van,
- szólott egyszerre az öreg, s egy az asztalhoz erősített zacskóból
elővett egy női írással megczímzett levelet, melyet odavetett az
asztalra.

A levél láttára piros foltokkal lett tele a herczegnő arcza. Szaporán
fogta a levelet és ráhajolt.

- Elvirától? - kérdezte a herczeg hideg mosolylyal, miközben kimutatta
még erőteljes, de sárgás fogai sövényét.

- Igen, Julie-től, - felelt a herczegnő s félénk mosolylyal
fölpillantott.

- Még két levelet áteresztek, de a harmadikat elolvasom, - szólott a
herczeg szigorúan. - Tartok tőle, sok badarságot firkáltok össze. A
harmadikat elolvasom.

- Akár ezt is elolvashatja, batyuska, - felelt a herczegnő még jobban
elpirúlva, s felé nyujtotta a levelet...

- A harmadikat mondtam, a harmadikat, - kiáltott föl a herczeg kurtán,
eltolva magától a levelet, s rákönyökölve az asztalra, odahúzta
magához a mértani ábrákkal telerajzolt füzetet.

- Nos, kisasszony, - szólalt meg az öreg, miközben a leányához egészen
közel a füzet fölé hajolt s karját annak a széknek a támlájára tette,
amelyen a herczegnő ült, úgy, hogy a herczegnő érezte, hogy minden
oldalról körül van véve az apjának amaz öregesen maró, dohányszagától,
a melyet már oly régóta ismert. - Nos, kisasszony, ezek a háromszögek
egyenlők: méltóztatol látni, az a, b, c szög...

A herczegnő ijedten nézett apjának a közvetlen közelben csillogó
szemébe; piros foltok támadtak az arczán, s nyilvánvaló volt, hogy
semmit sem ért az egészből, s annyira fél, hogy a rémület útját állja
annak, hogy az apja további magyarázatait, bármennyire világosak
legyenek is, megértse. A tanító volt-e hibás, vagy a tanítvány, de
nap-nap után csak ugyanaz ismétlődött: a herczegnőnek elhomályosodtak
a szemei, nem látott, nem hallott semmit, csak ott érezte a közvetlen
közelében szigorú apja száraz arczát, érezte a lehelletét s az
illatát, s nem gondolt egyébre, mint arra, hogy' szabadúlhatna ki
mielőbb a szobából, s hogy' juthatna a magáéba, hogy ott tisztán
megérthesse a feladatot. Az öreg egészen kikelt magából: nagy robajjal
ránczigálta ide s tova a széket, a melyen ült, minden erejét
összeszedte, hogy ne tüzeskedjék, de azért csaknem mindannyiszor tűzbe
jött, szitkozódott, sőt olykor még a füzetet is a földhöz vágta.

A herczegnő hibás feleletet adott.

- No tessék, micsoda badarság! - kiáltott föl a herczeg, s félretolva
a füzetet, hirtelen elfordúlt; de csakhamar fölkelt, elkezdett járni,
kezével megérintette a herczegnő haját és megint leűlt. - Nem megy,
herczegnő, nem megy, - mondotta, mikor a herczegnő fogta és letette a
feladatokat tartalmazó füzetet, s már menni készült: - Nagy dolog ám a
matematika, kisasszonykám. Már pedig, hogy olyan légy, mint a mi
ostoba nőink, azt nem akarom. Türelem rózsát terem. - Kezével
megveregette az arczát. - Majd csak kipárolog a fejedből a bolondság.
- A herczegnő ki akart menni, de a herczeg egy intéssel megállította s
a magas asztalról levett egy még fölvágatlan, új könyvet.

- Itt van, még valami Szentség forrásá-t is küld neked a te Elvirád.
Valami vallásos irka-firka. De én senkinek a hitébe nem avatkozom...
Átnéztem. Fogd no, és menj, menj!

Megveregette a vállait és maga csukta be utána az ajtót.

Marja herczegnő azzal a szomorú és ijedt kifejezéssel tért vissza a
szobájába, a mely csak nagy ritkán hagyta el, s még csúnyábbá tette
amúgy is beteges és nem szép arczát, s leült az íróasztalához, mely
miniatür-arczképekkel volt telerakva, s könyvekkel és füzetekkel volt
elborítva. A herczegnő épp annyira rendetlen volt, mint a mennyire az
apja rendes. Letette a mértani füzetet és türelmetlenül fölszakította
a levelet. Ezt a levelet legbizalmasabb gyermekkori barátnője, az a
Karagina Julie írta, a ki azon a névnapon szintén ott volt Rosztovéknál.

Julie francziául írt:

"Kedves és megbecsülhetetlen barátnőm, milyen rettenetes és
szörnyűséges dolog is az az elválás! Bármennyire hajtogatom is
magamban, hogy lényemnek és boldogságomnak a fele önben van, s hogy
annak a távolságnak ellenére is, mely bennünket egymástól elválaszt,
szíveink eltéphetetlen kapcsokkal vannak összefűzve, mégis föllázad a
szívem a sors ellen, s annak a sok szórakozásnak és élvezetnek
ellenére is, mely itt körülvesz, nem tudom magamban azt a rejtett
szomorúságot elfojtani, melyet egymástól való távollétünk ideje alatt
a szívemben érzek. Miért is nem vagyunk együtt, mint a mult
esztendőben, az ön tágas szobájában, azon a kék pamlagon, a
"vallomások pamlagán?" Miért nem meríthetek, mint három hónappal
ezelőtt, friss erkölcsi erőt az ön szelid, nyugodt és átható
tekintetéből, a melyet annyira szerettem, s a melyet most is, hogy
önnek írok, itt látok magam előtt?"

Eddig eljutván, Marja herczegnő fölsóhajtott, s belenézett a tőle
jobbra álló tükrös-szekrénybe. A tükör csúnya s gyenge testet és
sovány arczot mutatott. A szemei, melyek mindig szomorúak voltak, most
különösen reménytelenül néztek sajátmagukra a tükörben. Nagyon is
hízeleg nekem, - gondolta magában a herczegnő, elfordult és folytatta
az olvasást. De Julie éppenséggel nem hízelgett a barátnőjének: a
herczegnő nagy, mély és sugárzó szemei (mintha a meleg fény sugarai
olykor kévékben omlottak volna belőlük) olyan szépek voltak, hogy
nagyon sokszor, arczának a csunyasága ellenére is, ezek a szemek
minden szépségnél vonzóbbakká lettek. De a herczegnő soha sem látta
szemeinek a szép kifejezését, mely azokban a pillanatokban sugárzott
ki belőlük, a melyekben nem gondolt magára. Mint minden embernek, neki
is legott megnyúlt és természetellenessé és csunyává vált az arcza,
mihelyt a tükörbe nézett. Tovább olvasta a levelet:

"Egész Moszkva csak a háborúról beszél. Egyik testvérem már valahol
külföldön jár, a másik pedig a testőrségnél van, mely már szintén
elindúlt a határ felé. A mi kedves császárunk is elhagyja Pétervárt,
és mint mondják, ő maga is ki szándékozik tenni drága életét a háború
esélyeinek. Adja Isten, hogy a korzikai szörnyeteget, a ki Európa
békéjét megzavarja, lesújtsa az az angyal, a kit a mindenható az ő
kegyelmében a mi uralkodónkká tett. A testvéreimről nem is szólva, ez
a háború megfosztott engem a szívemhez legközelebb álló
összeköttetések egyikétől. A fiatal Rosztov Nikolajt értem, a ki
lelkesedésében nem bírta ki tovább a tétlenséget és otthagyta az
egyetemet, hogy belépjen a hadseregbe. Bevallom önnek, kedves Mari,
hogy az ő bevonulása a hadsereghez nagy fiatalsága ellenére is, nagy
keserűséget okozott nekem. Ebben a fiatal emberben, a kiről a múlt
nyáron beszéltem önnek, annyi nemes vonás, annyi igazi fiatalság van,
a mennyit manapság vajmi ritkán talál az ember a mi húszesztendős
aggastyánainkban! Különösen, sok szív és őszinteség lakik benne. Olyan
tiszta és költészettel teljes lény ez, hogy hozzája való viszonyom,
minden futólagossága mellett is egyike volt az én szegény, sokat
szenvedett szívem legédesebb örömeinek. Valamikor majd elmondom önnek
a mi búcsúzásunkat, és mindazt, a mit a búcsúzáskor egymásnak mondtuk.
De most még mindez nagyon is friss... Oh! kedves barátnőm, milyen
boldog ön, hogy nem ösmeri ezeket a perzselő élvezeteket, ezeket a
maró keserűségeket. Boldog, mert az utóbbiak rendszerint erősebbek
szoktak lenni az előbbieknél. Én jól tudom, hogy Nikolaj gróf nagyon
is fiatal ahhoz, hogy reám nézve valaha is, barátnál több lehessen. De
ez az édes barátság, ez az annyira poétikus és annyira tiszta viszony
valósággal szükségletévé vált a szívemnek. No de erről elég."

"A legfőbb ujság, mely egész Moszkvát foglalkoztatja, - az öreg
Bezuchij gróf halála és hagyatéka. Képzelje csak, a három herczegnő
valami csekélységet, Vaszilij herczeg semmit se kapott, és mindennek
Pierre az általános örököse, a ki ezenfelül el van ismerve az elhunyt
törvényes fiának s így Bezuchij grófnak és ezzel Oroszországban a
legóriásibb vagyon tulajdonosának. Mondják, hogy Vaszilij herczeg
nagyon alávaló szerepet játszott ebben az egész históriában s hogy
teljesen megzavarodva utazott el Pétervárra. Megvallom, én vajmi
keveset értek az ilyen végrendeleti ügyekhez; csak azt tudom, hogy
azóta, hogy ebből a fiatal emberből, a kit mi valamennyien egyszerűen
Pierre név alatt ösmertünk, Bezuchij gróf és a legszebb oroszországi
birtokok egyikének a tulajdonosa lett, én azon mulatok, hogy
megfigyelem azokat a változásokat, a melyek a lányos anyáknak,
úgyszintén maguknak a kisasszonyoknak ez iránt az úr iránt tanúsított
viselkedésében észlelhetők, a ki egyébiránt (ezt csak úgy közbevetőleg
mondom) nekem mindenkor nagyon jelentéktelennek látszott. Miután immár
két esztendő óta mindenki azzal foglalkozik, hogy vőlegényt keres a
számomra olyanok közül, a kiket legnagyobbrészt nem is ösmerek,
Moszkva házassági krónikája engem is megtett már Bezuchaja grófnénak.
De ön be fogja látni, hogy én erre éppenséggel nem vágyódom. Ápropos,
házasságok. Tudja-e azt, hogy a társaság közös nagynénije, Mihajlovna
Anna, nemrég a legszorosabb titok pecsétje alatt közölte velem azt a
szándékát, hogy nyélbe üti az ön házasságát. Se többről, se
kevesebbről nincs szó, mint Vaszilij herczeg fiáról, Anatole-ról, a
kinek az ügyeit egy gazdag és előkelő leánynyal való házasság útján
akarják rendbehozni, s a szülök választása önre esett. Nem tudom, ön
hogy fogja föl ezt a dolgot, de én kötelességemnek tartottam önt erről
értesíteni. Azt mondják, hogy nagyon szép fiú, de a mellett nagy kópé.
Íme, ez minden, a mit róla megtudhattam."

"Hanem elég a fecsegésből. Most értem a második ív végére, s a mama
értem küldött, hogy elmenjünk Apraxin-ékhoz ebédre."

"Olvassa el azt a mysztikus könyvet, a melyet önnek küldtem; nálunk
óriási sikere van. Bár vannak benne dolgok, a melyeket gyarló emberi
észszel bajos megérteni, de azért pompás egy könyv: az olvasása
megnyugtatja és fölemeli az ember lelkét. Isten vele. Tiszteletemet
kedves apjának, és üdvözletemet m-melle Bourienne-nek. Teljes
szívemből ölelem önt. Julie."

"P. S. Adjon valami hírt a fivéréről és bájos feleségéről."

A herczegnő gondolatokba merült, tünődve elmosolyodott (miközben
sugárzó szemeitől megvilágított arcza egészen elváltozott) és
egyszerre fölkelvén, súlyos léptekkel odament az asztalhoz. Papirost
vett elő s gyorsan siklott tova rajta a keze. A következő választ írta:

"Kedves és drága barátnőm! E hó 13-ikáról kelt levele nagy örömet
szerzett nekem. Ön még mindig szeret engem, én poétikus Juliem. Az
elválás, a melyről ön oly sok rosszat mond, nyilván nem volt a szokott
hatással önre. Ön panaszkodik az elválás miatt; vajjon mit mondjak
akkor én, - ha egyáltalában mernék szólani, - a ki meg vagyok fosztva
mindazoktól, a kiket szeretek? Oh, ha a vallás vigasza nem volna,
bizony nagyon szomorú lenne az életünk. Miért tulajdonít ön nékem
olyan szigorúságot, mikor az iránt a fiatal ember iránt való
hajlandóságáról beszél? Ebben a tekintetben én csak magam iránt vagyok
szigorú. Én másokban teljesen értem ezeket az érzelmeket, s ha nem
helyeslem is őket, mert magam soha sem tapasztaltam, azért pálczát sem
török felettük. Nekem csak úgy tetszik, hogy az embertársaink, az
ellenségeink iránt való szeretet érdemesebb, örömteljesebb és szebb,
mint azok az érzelmek, a melyeket egy fiatal ember szép szemei
ébreszthetnek egy poétikus és szerető fiatal leányban, a minő ön is."

"Bezuchij gróf halálának a híre még az ön levele előtt eljutott
hozzánk, és apámat nagyon meghatotta. Azt mondja, hogy az elhunyt egy
nagy századnak utolsóelőtti képviselője volt, s hogy most ő rajta van
a sor, de hogy a mi tőle függ, mindent el fog követni, hogy minél
később kerüljön rá a sor. Óvjon is meg az Isten bennünket ettől a
rettenetes csapástól."

"Nem osztozhatom önnek Pierre-ről táplált véleményében, a kit még mint
kis gyermeket ösmertem. Nekem úgy tetszett, hogy mindig pompás szíve
volt, s ez az a tulajdonság, a melyet én az emberekben mindennél
többre becsülök. A mi az ő örökségét, valamint azt a szerepet illeti,
a melyet a dologban Vaszilij herczeg játszott, ez mindkettőjükre nézve
nagyon szomorú. Oh, kedves barátnőm, a mi Üdvözítőnknek azok a szavai,
hogy: "Ismét pedig mondom néktek, hogy könnyebb a tevének általmenni a
tűnek fokán, mintsem a gazdagnak Isten országába menni", - ezek a
szavak rettenetesen igazak! Én sajnálom Vaszilij herczeget, de még
inkább Pierre-t. Ilyen fiatalon magára venni egy ilyen óriási vagyon
súlyát, - mennyi megpróbáltatáson fog kelleni keresztül mennie! Ha
valaki megkérdezné tőlem, mi szeretnék lenni legjobban a világon, -
azt mondanám: a szegények közt is legszegényebb szeretnék lenni.
Ezerszer köszönöm, kedves barátnőm, azt a könyvet, melyet küldött, s
mely maguknál olyan nagy port vert föl. Egyébiránt, miután ön azt
mondja, hogy sok szép dolog mellett olyan dolgok is vannak benne, a
melyeket a gyarló emberi ész fölérni nem képes, fölöslegesnek látszik
előttem egy olyan érthetetlen olvasmánynyal foglalkozni, mely éppen
ennek révén reám semmi haszonnal sem járhat. Soha sem tudtam megérteni
azt a szenvedélyt, a melylyel némelyek iparkodnak a gondolataikat
összezavarni, miközben mysztikus könyvekért lelkesednek, a melyek csak
kételyeket támasztanak az elméjükben, fölizgatják a képzeletüket s
túlzásokra ragadják őket, s a melyek homlokegyenest ellenkeznek a
keresztényi egyszerűséggel. Olvassuk inkább az apostolokat és az
evangéliumokat. Ne próbálgassunk behatolni abba, a mi ezekben a
könyvekben titokzatos, mert hogy tudnók mi, szánalomra méltó bűnösök,
megismerni a Gondviselés szörnyű és szent titkait addig, a míg
magunkon viseljük azt a testi hüvelyt, mely áthatlan fátyolt emel
közénk és az Örökkévaló közé? Szorítkozzunk inkább azoknak a magasztos
tanoknak a tanulmányozására, a melyeket a mi isteni Megváltónk hagyott
hátra a mi számunkra itt ezen a földön; iparkodjunk követni őket, és
meggyőzni magunkat arról, hogy minél kevésbbé engedjük szabadjára az
elménket, annál kedvesebbek leszünk Isten előtt, a ki semmiféle tudást
sem ismer el, mely nem Ő tőle származik, s hogy minél kevésbbé
hatolunk be abba, a mit Ő jónak látott előlünk elrejteni, annál
hamarabb fogja Ő ezt előttünk az Ő isteni elméjével leleplezni."

"Az apám semmit se szólt nekem a vőlegényről, csak annyit mondott,
hogy levelet kapott és várja Vaszilij herczeg látogatását; a mi a reám
vonatkozó házassági tervet illeti, nyiltan kimondom, kedves és drága
barátnőm, hogy szerintem a házasság isteni intézmény, a melynek az
ember köteles alávetni magát. Bármily nehezemre essék is, de ha a
Mindenhatónak úgy tetszik, hogy a feleség és az anya kötelességeit a
vállaimra rakja, iparkodni fogok ezeket oly híven teljesíteni, a mint
csak tudom, a nélkül, hogy az iránt való érzelmeim tanulmányozásával
törődném, a kit ő férjül rendel mellém."

"Kaptam levelet a bátyámtól, a melyben arról értesít, hogy a
feleségével együtt el fog jönni Lyszyja Goryba. De ez az öröm nem lesz
valami tartós, mert ő csakhamar elhagy bennünket, hogy részt vegyen
abban a háborúban, a melybe mi, az Isten tudja hogyan és miért
keveredtünk bele. Nemcsak önöknél, ott az államügyek és a világ
központjában beszélnek sokat a háborúról, hanem itt a mezei munkák
közepett s ebben a csöndben is, - a melyet a városi emberek rendesen
oly zavartalannak képzelnek falúhelyen, - elég súlyosan érezhető a
háború visszhangja. Az apám nem is beszél egyébről, mint menetekről és
ellenmenetekről, a melyekhez én semmit sem értek, tegnapelőtt pedig
szokott sétám közben egy lelket rázó jelenetnek voltam tanúja a
falunkban. Egy csapat ujonczot láttam, a kiket nálunk szedtek össze és
indítottak útnak a hadsereghez. Oh, ha látta volna azt a rettenetes
állapotot, a melyben azoknak a távozóknak az anyjai, feleségei és
gyermekei voltak, és ha hallotta volna, a távozók meg az itthon
maradottak keserves zokogását! Az embernek igazán azt kell hinnie,
hogy az emberiség megfeledkezett isteni Megváltójának a tanításairól,
melyek szeretetre és a sérelmek megbocsátására oktatnak bennünket és
egymás öldöklésének a művészetét tartja a legnagyobb erénynek."

"Isten áldja, kedves, jó barátnőm. Tartsa meg önt a mi isteni
Megváltónk és az ő legszentebb anyja az ő szent és hatalmas
pártfogásában. Mari."

- Áá, ön is levelet küld, herczegnő, én az enyémet már elküldtem.
Szegény édesanyámnak írtam, - szólalt meg kellemesen szapora hangon a
mosolygó m-elle Bourienne, a ki meglehetősen ropogtatta az r-ret és
egy egészen más könnyelmű, vidám és önelégült világot hozott magával
Marja herczegnő zárkózott, szomorú és komor légkörébe. - Herczegnő,
kötelességemnek tartom figyelmeztetni, - tette hozzá valamivel
halkabban, - a herczeg kiszidta, - mondotta különösen perregve és
élvezettel hallgatva a saját hangját, - kiszidta Ivanics Mihailt.
Nagyon rossz kedvében van, olyan zsémbes, előre is figyelmeztetem,
mert tudja...

- Oh, kedves barátnőm! - felelt Marja herczegnő, - kértem már, hogy
soha se beszéljen nekem arról, milyen kedvben van az édes apám. Én
soha nem engedem meg magamnak azt, hogy ítéletet mondjak róla, s azt
akarom, hogy ezt mások se tegyék.

A herczegnő az órára pillantott és látván, hogy öt perczet már
elmulasztott abból az időből, a melyet a zongora mellett kellett
eltöltenie, ijedt arczczal lesietett a pamlagos szobába. Tizenkét és
két óra közt, a megállapított napirend szerint, a herczeg pihent, a
herczegnő pedig zongorázott.



XXIII.

A deresedő komornyik szunyókálva s a herczeg hortyogását hallgatva ült
a tágas dolgozószobában. A ház egy távoli zúgából, a zárt ajtók mögül
is áthallatszottak egy Dussek-féle szonáta immár huszadszor ismételt
nehéz futamai.

Ugyanekkor egy hintó és egy bricska érkezett a följáróhoz, és a
hintóból kiszállott Andrej herczeg, lesegítette kis feleségét, és
előrebocsátotta őt. Az öreg Tichon, a ki parókás fejét kidugta a
cselédszoba ajtaján, suttogva jelentette, hogy a herczeg alszik, és
sietve betette az ajtót. Tichon tudta, hogy sem a fiatal herczeg
megérkezésének, se semmiféle szokatlan eseménynek nem volt szabad a
házirendet megzavarnia. Andrej herczeg nyilván épp oly jól tudta ezt,
mint Tichon; mintegy meg akarván győződni arról, vajjon nem
változtak-e meg az apja szokásai azóta, hogy nem látta őt, az órájára
pillantott, s meggyőződvén róla, hogy nem, odafordult a feleségéhez.

- Húsz percz mulva fölkel. Gyerünk be addig Marja herczegnőhöz, -
mondotta.

A kis herczegné az utóbbi időben meghízott, de a szemei, s pelyhedző
és mosolygó kurta ajka a szokott vidámsággal és kedvességgel mozogtak,
a mikor így szólott:

- De hiszen ez valóságos kastély, - mondotta az urának és olyan
arczczal nézett körül, a minővel bálokon a házigazdának szokás bókokat
mondani. - Nos, szaporán, szaporán! - Körülnézett, rámosolygott
Tichonra, az urára s az őket kísérő inasra.

- Mari éppen gyakorlatokat játszik: gyerünk csak szép csendesen, hogy
meg ne lásson.

Andrej herczeg udvarias, de szomorú arczkifejezéssel ballagott utána.

- Te Tichon, mintha megöregedtél volna, - szólt oda az öregnek, a ki
megcsókolta a kezét.

Az előtt a szoba előtt, a melyből a zongora hangjai hallatszottak, egy
oldalajtón át kiugrott a csinos, szőke franczia leány. Mamzell
Bourienne egészen oda volt az örömtől.

- Óh, hogy' fog örülni a herczegnő! - kiáltott föl. - No,
végre-valahára! Tüstént értesítem.

- Ne, ne, kérem... - szólott a herczegné, miközben összecsókolkozott
vele. - Ön - mamzell Bourienne, én már rég ösmerem önt annak a
barátságnak a révén, a melylyel a sógornőm viseltetik ön iránt. Nem is
sejti, hogy jövünk!

Odalépett a pamlagos szoba ajtajához, a honnan az a váltig ismételt
futam kihallatszott. Andrej herczeg megállt és mintha valami
kellemetlenséget várt volna, összeránczolta a homlokát.

A herczegné belépett. A futam a kellő közepén megszakadt; egy
sikoltás, Marja herczegnő nehézkes lépteinek a zaja és csókok
czuppanása hallatszott. Mikor Andrej herczeg belépett, a herczegné és
a herczegnő, a kik csak Andrej herczeg esküvőjekor egyetlen egyszer, s
akkor is nagyon rövid időre találkoztak, átölelték egymást, s egymás
arczához tapadtak ott, a hol éppen érték. Mamzell Bourienne kezét a
szívéhez szorította, áhítatosan mosolyogva állott mellettük, nyilván
akár sírásra, akár mosolygásra készen. Andrej herczeg, mint a
zenebarátok szokták, ha hamis hangot hallanak, vállat vont és
összeránczolta a homlokát. A két nő elbocsátotta egymást, de
csakhamar, mintha attól tartottak volna, hogy elkésnek, újra
összeölelkeztek, összecsókolkoztak, majd eleresztették, meg újra
összecsókolták egymást, sőt Andrej herczegre nézve teljesen váratlanul
mind a ketten elpityeredtek és megint elkezdtek csókolózni. Mamzell
Bourienne is sírva fakadt. Andrej herczeg szemlátomást kényelmetlenül
érezte magát; de a két nő roppantul természetesnek találta, hogy
elsírja magát; úgy látszott, mintha eszük ágába se jutott volna, hogy
ez a találkozás másként is végbemehessen.

- Oh, kedvesem!... Oh, Mari!... - szólottak egyszerre mind a ketten s
elmosolyodtak. - Én ezt előre megálmodtam. - Tehát nem vártak
bennünket?... Oh, Mari, mennyire megsoványodott.

- Maga meg mennyire meghízott...

- Én tüstént megismertem a herczegnét, - tódította mamzell Bourienne.

- De én, nem is álmodtam!... - kiáltott föl Marja herczegnő. - Oh
Andrej, még nem is láttalak.

Andrej herczeg, kéz a kézben, összecsókolkozott hugával és azt mondta
neki, hogy még mindig olyan nyafka, a milyen volt. Marja herczegnő
odafordult a bátyjához, s gyönyörű és ebben a pillanatban nagy,
sugárzó szemeinek meleg és szelid pillantása, a könnyek között
odatapadt Andrej herczeg orczájára.

A herczegné szünet nélkül beszélt. Kissé kurta és pelyhes felső ajka
minduntalan leereszkedett egy-egy pillanatra és ott, a hol kellett,
összeért az alsóval, majd ismét kimutatván csillogó fogsorát, mosolyra
derültek a szemei. A herczegné elmondta azt a balesetet, mely őket a
Szpaszszkája Gorán érte, s mely az ő állapotában végzetessé is
válhatott volna rá nézve, s tüstént ez után elújságolta, hogy minden
ruháját otthagyta Péterváron és itt az Isten a megmondhatója, miben
fog járni; hogy Andrej teljesen megváltozott, hogy Odynczova Kitti
férjhezment egy öreg emberhez és hogy Marja herczegnő számára van egy
"igazi" vőlegény, de hogy majd minderről később. Marja herczegnő még
mindig szótlanul nézett a bátyjára s gyönyörű szemeiben szeretet és
szomorúság tükröződött. Nyilvánvaló volt, hogy a sógornője
fecsegésétől teljesen független gondolatok jártak a fejében. Mikor
legjavában beszélt a legutóbbi pétervári ünnepélyekről, egyszer
odafordult a bátyjához.

- És te csakugyan elmégy a háborúba, Andrej? - kérdezte fölsóhajtva.
Liza is fölsóhajtott.

- Még pedig mindjárt holnap, - felelt a bátyja.

- Itt hágy engem, tudja Isten miért, s éppen akkor, a mikor
előléptetésre volna kilátása....

Marja herczegnő rá se hederített, csak fűzte tovább gondolatait, majd
gyöngéd pillantással a testvérére mutatva, odafordult a sógornőjéhez:

- Tehát biztos? - kérdezte.

A herczegné arcza elváltozott. Fölsóhajtott.

- Igen, biztos, - szólott. - Oh! Ez igazán rettenetes...

Liza felső ajka leereszkedett. Közelebb tolta az arcát a sógornője
arczához és váratlanul megint sírva fakadt.

- Le kellene pihennie, - mondotta Andrej herczeg összeránczolt
homlokkal. - Ugy-e, Liza? Vezesd be kérlek a szobájába, én meg addig
elmegyek apuskához. Hogy' van, még mindig ugyanaz?

- Tökéletesen ugyanaz, te milyennek fogod találni, nem tudom, - felelt
a herczegnő örömmel.

- Ugyanaz az órabeosztás, ugyanazok a séták a fasorokban? Az
esztergapad? - kérdezte Andrej herczeg, alig észrevehető mosolylyal,
mely azt mutatta, hogy az apja iránt érzett minden szeretet és
tisztelet ellenére is ösmerte a gyöngeségeit.

- Ugyanaz az órabeosztás, az az esztergapad, s még hozzá a matematika
és az én geometriai óráim, - felelt Marja herczegnő örömmel, mintha
ezek a geometriai órák életének a legörömteljesebb benyomásai közül
valók lettek volna.

Mikor letelt az a húsz percz, a mely az öreg herczeg fölkeléséig még
hátra volt, Tichon bejött, hogy a fiatal herczeget behívja az apjához.
Az öreg, fia megérkezésének az örömére, eltért szokott életrendjétől,
és bebocsátotta őt magához, az ebéd előtti öltözködés idejére. A
herczeg még a régi divat szerint, kaftánban és hajporosan járt. És
akkor, a mikor Andrej herczeg (nem azzal a mogorva arczkifejezéssel és
viselkedéssel, a milyet a fogadó szobában mutatott, hanem azzal az
élénk arczczal, a minővel Pierre-rel szokott volt beszélgetni) az
apjához belépett, az öreg egy szattyánbőrrel behúzott, öblös
karosszékben ült az öltözőjében, fésülködő-köpeny a vállán,
odatartotta a fejét Tichon kezei alá.

- Áá! Te hős! Bonapartet akarod tán megverni? - szólott az öreg és a
mennyire ezt Tichon kezei közt lévő hajfonata megengedte, megrázta
behajporozott fejét. - Csak aztán jól hozzá láss ám, mert különben
nemsokára bennünket is az alattvalói közé fog számítani. Úgy ám! - És
odatartotta neki az arczát.

Az öreg az ebéd előtti alvás után jó hangulatban volt. (Mindig azt
mondogatta, hogy az ebéd utáni álom ezüstöt, de az ebéd előtti aranyat
ér.) Sűrű, lecsüggő szemöldökei alól örömteljesen sandított a fiára.
Andrej herczeg odalépett, s a kijelölt helyen megcsókolta az apja
arczát. Nem felelt apjának a kedvencz beszédtárgyára, a mostani
hadvezérek s különösen Bonaparte fölött való gúnyolódásra.

- Hát biz' eljöttem magához, apuska, még pedig a várandós feleségemmel
együtt, - mondotta Andrej herczeg, miközben élénk és tiszteletteljes
pillantással kisérte az apai arcz minden vonásának minden mozdulatát.
- Hogy' van az egészségével?

- Betegek, barátocskám, csak a bolondok és a korhelyek szoktak lenni,
engem meg ösmerhetsz: reggeltől estig foglalkozom, mértékletesen élek,
következésképpen egészséges vagyok.

- Istennek hála, - szólott a fiú mosolyogva.

- Az Istennek ugyan semmi része sincsen benne. Nos hát, mesélj
valamit, - folytatta visszatérvén kedvencz vesszőparipájához, - hogy'
tanítottak meg benneteket a németek, a ti, stratégiának nevezett
legújabb tudományotok szerint, Bonapartével verekedni.

Andrej herczeg elmosolyodott.

- Hadd térjek kissé magamhoz, apuska, - felelt Andrej mosolyogva,
ezzel is elárulván, hogy az apja gyöngeségei nem akadályozzák őt
abban, hogy tisztelettel és szeretettel viseltessék iránta. - Lám,
hiszen még el se helyezkedtem.

- Nem igaz, nem igaz, - kiáltott föl az öreg, miközben mintegy meg
akarván győződni róla, vajjon elég erősen van-e fonva, megrázta a
varkocsát és kézen fogta a fiát. - Az egész ház rendelkezésére áll a
feleségednek. Marja herczegnő majd bevezeti, megmutat neki mindent és
lyukat beszél a hasába. No, de ez már a vászoncselédek dolga. Én
örülök, hogy elhoztad. Ülj le és mesélj. Michelson hadseregét értem,
Tolsztojét is... egyidejűleg akarnak partraszállani... De mit fog
csinálni a déli hadsereg? Poroszország semleges marad... ezt tudom.
Mit csinál Ausztria? - mondotta, miközben fölkelt a karosszékről és
Tichonnal, a ki a ruhadarabokat a kezébe adogatva tipegett körülötte,
föl és alá járt a szobában. - Mi lesz Svédországgal? - Hogy' vonulnak
át Pomeránián?

Andrej herczeg, látván az apja szívós makacsságát, eleinte bár
kelletlenül, de később mind nagyobb élénkséggel, elkezdte kifejteni a
küszöbön álló hadjárat haditervét, miközben szokása szerint,
önkéntelenül áttért az orosz nyelvről a francziára. Elmondta, hogy egy
kilenczvenezer emberből álló hadseregnek Poroszországot kell
szorongatnia, hogy a semlegességből kilépve, részt vegyen a háborúban,
hogy e hadsereg egy részének Stralsundnál egyesülnie kell a svéd
hadsereggel, hogy kétszázhúszezer osztráknak és százezer orosznak
Olaszországban és a Rajna mentén kell operálnia, hogy ötvenezer
angolnak és ugyanannyi orosznak Nápolyban kell partraszállania,
szóval, hogy egy ötszázezer főből álló hadseregnek minden oldalról
támadást kell intéznie a francziák ellen. Az öreg herczeg mintha oda
se hallgatott volna, a legcsekélyebb érdeklődést sem mutatta az
elbeszélés iránt, hanem járásközben tovább öltözködvén, váratlanul
háromszor félbeszakította a fiát. Egy ízben közbevágott és
fölkiáltott: - A fehéret! a fehéret!

Ez annyit jelentett, hogy Tichon nem azt a mellényt adta oda neki, a
melyet ő akart. Egy más alkalommal meg megállott, és megkérdezte: - És
nemsokára megjön a gyerek? - és szemrehányólag csóválván a fejét, így
szólt: - Nem szeretem. Folytasd, csak folytasd.

Majd ismét, mikor Andrej herczeg befejezte a mondókáját, az öreg,
hamis és öreges hangon francziául elkezdte dúdolni: "Malborough elment
a csatába, csak Isten tudja, mikor jön meg".

A fiú csak mosolygott.

- Én nem állítom, hogy ez olyan terv, a melyet én is jónak tartok, -
szólott a fiú, - én csak elmondtam, hogy' áll a dolog. Alkalmasint már
Napoleon is megcsinálta a maga tervét, mely semmivel sem lesz rosszabb
ennél.

- No, de újat, azt semmit se mondtál nekem. - S az öreg eltűnődve
dünnyögte magában: "Csak Isten tudja, mikor jön meg". - Menj át csak
az ebédlőbe.



XXIV.

A kitűzött órában a herczeg behajporozva és megberetválva belépett az
ebédlőbe, a hol már várták őt a menye, Marja herczegnő, mamzell
Bourienne és a herczeg építésze, a ki az ő különös szeszélye révén az
asztalánál is helyet kapott, bár mint afféle, az állásánál fogva
teljesen jelentéktelen ember, semmiképp se számíthatott volna ilyen
tisztességre. A herczeg, a ki az életben szigorúan tartotta magát a
rangbeli különbségekhez, még igazán tekintélyes kormányzósági
tisztviselőket is csak nagy ritkán bocsátott az asztalához, Ivanovics
Mihailen, az építészen, a ki babos zsebkendőjével éppen az orrát fújta
a szegletben, egyszerre bebizonyította, hogy az emberek mind
egyformák, és nem egyszer mondogatta a leányának, hogy Ivanovics
Mihail, lám semmivel sem rosszabb, mint te meg én. S az asztalnál a
herczeg mindenkinél többet foglalkozott ezzel a szófukar Ivanovics
Mihaillel.

Az ebédlőben, mely mint a házban lévő összes többi szobák is,
szokatlanul magas volt, a háziak és a székek mögött álló inasok várták
a herczeg megérkezését; az udvarmester asztalkendővel a kezében s a
lakájoknak integetve felügyelt a kiszolgálásra, miközben nyugtalan
pillantása állandóan idestova szökdelt a fali óra és ajtó között, a
melyen a herczeg belépendő volt. Andrej herczeg azt az előtte új,
széles aranykeretet bámulta, a melybe a Bolkonszkij herczegek
családfája volt befoglalva, s a mely szemben függött egy koronás
uralkodó herczegnek épp oly széles keretbe foglalt, gyarló (nyilván
valami házifestő ecsetje alól kikerült) arczképével, a ki állítólag
Rjuriktól származott és a Bolkonszkij-nemzetség ősapja volt. Andrej
herczeg fejcsóválva nézte ezt a családfát, s olyanforma ábrázattal
mosolygott, a minővel egy, a megszólalásig hű arczképre szoktak
mosolyogni.

- Hogy' ráismerek ott, ízről-ízre ilyen, - mondotta Marja
herczegnőnek, a ki odalépett hozzá.

Marja herczegnő csodálkozva nézte a bátyját. Nem értette, hogy miért
mosolyog. Minden, a mit az apja csak csinált, áhítatot ébresztett
benne és fölötte állott minden ítélkezésnek.

- Mindenkinek meg van a maga Achilles-sarka, - folytatta Andrej
herczeg. - Az ő hatalmas elméjével ilyen semmiségek rabjává lenni!

Marja herczegnő nem tudta megérteni a bátyja ítéletének merészségét s
éppen felelni akart neki, mikor a szomszéd szobából fölhangzottak a
várva-várt lépések: a herczeg gyorsan és vidáman lépett be, mint
mindig, szapora mozdulataival mintegy szándékosan ellentétet akarván
állítani a szigorú házirendnek. Ugyanebben a pillanatban kettőt ütött
a nagy óra s a fogadó-szobában egy másik, finom hangon felelt neki. A
herczeg megállt; élénken csillogó, szigorú szemei, lecsüggő, sűrű
szemöldökei alól végignéztek valamennyiükön s újra megállapodtak a
fiatal herczegnén. A fiatal herczegné ekkor azt az érzést tapasztalta,
a melyet az udvaronczok éreznek, mikor a czár közéjük lép, a
rémületnek és a tiszteletnek azt az érzését, a melyet ez az öreg ember
mindazokban ébresztett, a kik a közelébe jutottak. Megsimogatta a
herczegné fejét, majd ügyetlen mozdulattal megveregette a tarkóját.

- Örülök, örülök, - mondotta s miután merően a szeme közé nézett,
gyorsan otthagyta őt és leült a helyére. - Üljenek le, üljenek le!
Ivanovics Mihail üljön le.

A menyének maga mellett mutatott helyet. Egy inas odaigazított a
számára egy széket.

- Ho, ho! - szólott az öreg, gömbölyded derekát mustrálgatván. -
Nagyon is siettetek, ez nem jól van ám így!

Szárazon, hidegen, kellemetlenül elmosolyodott mint rendesen szokott,
s nem a szemeivel, hanem csak a szájával.

- Járni kell, minél többet járni, a mennyit csak lehet, - mondotta.

A kis herczegné nem hallotta vagy nem akarta hallani a szavait.
Hallgatott és zavartnak látszott. A herczeg az apja felől
kérdezősködött, a mire a herczegné megszólalt és elmosolyodott.
Kérdezősködött tőle közös ösmerőseikről: a herczegné még jobban
fölvidult és elkezdett beszélni, üdvözleteket adott át a herczegnek és
elmondta neki a városi pletykákat.

- Szegény Apraxina herczegné, elvesztette az urát. Majd kisírta a
szemeit szegény, - mondotta mind jobban és jobban megélénkülve.

Abban a mértékben, a mint a herczegné fölvidult, a herczeg mind
szigorúbban és szigorúbban nézett rá, és egyszerre, mintha már eléggé
megösmerte volna őt és tiszta fogalmat alkotott volna magának róla,
elfordúlt tőle és így szólt Ivanovics Mihailhoz:

- Nos, Ivanics Mihail, a mi Bonaparténk alkalmasint pórul fog járni.
Andrej herczeg beszéli (mások előtt mindig így hívta a fiát), hogy
micsoda erővel készülnek ellene! De hiszen mi ketten mindig is üres
embernek tartottuk őt.

Ivanovics Mihail, a ki éppenséggel nem tudta, hogy ők ketten mikor
beszéltek így Bonaparteról, de a ki megértette, hogy ő rá most azért
volt szükség, hogy a herczeg kedvencz tárgyára rátérhessen,
csodálkozva nézett a fiatal herczegre, maga se tudván, mi sül ki majd
a dologból.

- Ez itt nagy taktikus ám, - jegyezte meg a herczeg a fiának, az
építészre mutatva, s megint csak a háborúra, Bonapartéra, a mostani
tábornokokra és államférfiakra fordult a szó. Úgy látszott, hogy az
öreg herczeg meg volt győződve nemcsak arról, hogy a mostani szereplő
egyéniségek mind csupa fiatal gyerkőczök, a kik a háborúnak és az
államügyeknek még az a-b-c-jéhez se konyítanak, hanem arról is, hogy
Bonaparte egy teljesen jelentéktelen kis francziácska, a kinek csak
azért voltak sikerei, mert nem lehetett egy-egy Potemkint vagy
Szuvarovot állítani vele szembe; sőt még arról is meg volt győződve,
hogy Európában semmiféle politikai bonyodalmakról, sőt háborúról se
lehetett szó, hanem egyszerű bábjátékról, a melyben a mostani emberek
olyan modorban vettek részt, mintha valami nagy dolgot mívelnének.
Andrej herczeg vidáman állta apjának a mostani embereken való
gúnyolódását, és észrevehető örömmel ugratta az apját és hallgatta
fejtegetéseit.

- Minden jónak látszik, a mi annakelőtte volt, - mondotta, - de hát
vajjon ugyanaz a Szuvarov nem esett-e bele abba kelepczébe, a melyet
Moreau vetett neki, s a melyből nem tudott kieviczkélni?

- Hát ezt ugyan ki mondta neked? Ki mondta? - kiáltott föl a herczeg.
- Szuvarov! - És félrelökte a tányérját, melyet Tichon szaporán
elkapott. - Szuvarov... Térj eszedre, Andrej herczeg. Ketten voltak. -
Frigyes és Szuvarov... Moreau! Moreau fogságba került volna, ha
Szuvarovnak szabad keze van, de az ő kezén ott ült a
hof-kriegs-wurst-snaps-rath. Ez meg az ördögnek se kellett. Menjetek
csak és ösmerjétek meg ezeket a hof-kriegs-wurst-snaps-rathokat! Még
Szuvarov se boldogult velük, hogy' boldogulna hát Kutuzov Mihail? Nem,
barátocskám, - folytatta, - ti a ti tábornokaitokkal nem fogtok
Bonapartéval boldogulni, ezt rá kell bízni a francziákra, hogy egymást
föl nem ismerve, egymást üssék agyon. A németek Palent küldték
New-Yorkba, Amerikába a franczia Moreau után, - mondotta arra a
meghívásra czélozván, melyet ebben az esztendőben Moreau kapott arra
nézve, hogy orosz szolgálatba lépjen. - Igazán csodálatos!... Hát a
Potemkinek, a Szuvarovok, az Orlovok talán németek voltak? Nem,
barátocskám, vagy nektek ment el az eszetek, vagy én hülyültem el
teljesen. Adjon az Isten ti néktek igazat, de majd meglássuk.
Bonaparte nagy hadvezér lett a szememben! Hm!...

- Én egy szóval se mondom, hogy az intézkedések mind helyesek, -
szólott Andrej herczeg, - csak azt nem értem, hogy' mondhat ilyen
itéletet Bonaparte felől. Kaczagjanak rajta, a mennyit csak tetszik,
Bonaparte azért mégis nagy hadvezér marad!

- Ivanovics Mihail! - kiáltott rá az öreg herczeg az építészre, a ki a
pecsenyével elfoglalva, már-már azt remélte, hogy megfeledkezett róla.
- Nem megmondtam magának, hogy Bonaparte nagy taktikus? Lám, ő is azt
mondja.

- Hogyne, kegyelmes uram, - felelt az építész.

A herczeg megint elmosolyodott az ő hideg mosolyával.

- Bonaparte burokban született. Pompásak a katonái. Aztán meg elsőnek
a németeket támadta meg. A németeket pedig csak azok nem verték meg
eddig, a kik lusták voltak hozzá. A németeket, a mióta csak a világ
áll, mindenki megverte. Ők meg senkit. Csak egymást. Ő is csak az ő
révükön jutott a dicsőséghez.

És a herczeg elkezdte sorra venni azokat a hibákat, a melyeket
Bonaparte a háborúban, sőt az államügyek terén is elkövetett. A fia
nem felelt neki, de nyilvánvaló volt, hogy bármilyen érvekkel álltak
volna is elő neki, ő épp oly kevéssé lett volna képes a véleményét
megváltoztatni, mint az öreg herczeg. Andrej herczeg minden
ellenvetéstől tartózkodva hallgatta, és önkéntelenül elcsodálkozott
azon, hogy' tudta ez az öreg ember, a ki oly sok esztendő óta ki nem
tette a lábát a falujából, olyan pontosan és olyan részletességgel
megítélni Európának az utolsó években való hadügyi és politikai
viszonyait.

- Te persze azt hiszed, hogy én öreg vagyok s így nem ösmerem a dolgok
valódi állását? - fejezte be az öreg. - Pedig hát a kis újjamban van!
Egész éjjeleken át nem alszom. De hát ez a te nagy hadvezéred, vajjon
hol tett ki magáért?

- Ezt nagyon hosszadalmas volna elmondani, - felelt a fiú.

- No, te ugyan elmehetsz a te Bonaparteddal. Mademoiselle Bourienne,
íme az ön jobbágy-császárjának még egy bámulója! - kiáltott föl pompás
franczia nyelven.

- Ön jól tudja, herczeg, hogy én nem vagyok bonapartista.

- "Csak Isten tudja, mikor jön meg"... - dúdolta az öreg hamisan, még
hamisabban elmosolyodott és fölkelt az asztaltól.

A kis herczegné a vita és az ebéd egész további folyama alatt
hallgatott és ijedten pislogott, hol Marja herczegnőre, hol az
apósára. Mikor az asztaltól fölkeltek, megfogta a sógornője kezét és
behívta őt a mellékszobába.

- Milyen okos ember a maga apuskája, - mondotta. - Lehet, hogy ezért
is félek tőle annyira.

- Oh, Istenem, pedig olyan jó ember! - felelt a herczegnő.



XXV.

Andrej herczeg másnap este elutazott. Az öreg herczeg, nem térvén el
szokott életrendjétől, ebéd után visszavonult a szobájába. A kis
herczegné a sógornőjénél volt. Andrej herczeg magára kapta vállrojtok
nélkül való útiruháját, és a szobájában csomagolt a komornyikjával.
Miután a kocsit és a podgyász elhelyezését személyesen megvizsgálta,
befogatott. A szobában csak azok a dolgok maradtak benn, a melyeket
Andrej herczeg mindig magához szokott venni: egy doboz, egy nagy ezüst
pinczetok, két török pisztoly és egy kard, a melyeket az apja
Ocsakovból hozott volt neki ajándékba. Andrej herczegnél mindezek az
úti készletek a legnagyobb rendben voltak; új és tiszta volt minden,
szövettokokba csomagolva, spárgával átkötve.

Az olyan embereken, a kik képesek megfontolni a cselekedeteiket, az
elutazás és az élet változásainak a pillanataiban rendszerint komoly
hangulat szokott erőt venni. Az ember az ilyen pillanatokban rendesen
számot vet a múltjával és terveket csinál a jövőre. Andrej herczeg
arcza nagyon szelid és mélázó volt. Kezeit hátratéve és maga elé
bámulva gyorsan járt föl és alá a szoba egyik szögletéből a másikba s
tünődve csóválta a fejét. Borzasztó volt neki tán a háborúba menni,
vagy fájdalmas a feleségét elhagyni, úgy lehet, hogy mindakettő; de
nyilván nem akarván, hogy ilyen állapotban lássák, az előszobából
lépteket hallván, szaporán szabaddá tette a kezeit, megállt az asztal
mellett, mintha az iskátulya huzatát kötözgette volna, s szokott
nyugodt és kifürkészhetetlen arczkifejezését öltötte föl. Marja
herczegnő nehézkes léptei közeledtek.

- Hallottam, hogy befogattál, - szólott lihegve (nyilván szaladt), -
én pedig úgy szerettem volna még négyszem közt beszélni veled. Tudja
Isten, mennyi időre szól megint az elválásunk. Nem haragszol, hogy
bejöttem hozzád? Te nagyon megváltoztál ám, Andrjusa, - tette hozzá,
mintegy ennek a kérdésnek magyarázatául.

Elmosolyodott, mikor az "Andrjusa" nevet kiejtette. Nyilván neki
magának is furcsa volt elgondolni, hogy ez a szép, komoly férfiú
ugyanaz a sovány, csintalan kis Andrjusa, a ki gyermekkori játszótársa
volt.

- De hol van Liza? - kérdezte Andrej, csak egyszerű mosolylyal
felelvén a huga kérdésére.

- Olyan fáradt, hogy elaludt a szobámban a pamlagon. Oh, Andrej,
micsoda kincs ez a te kis feleséged, - mondotta s a bátyjával szemben
leült a pamlagra. - Valóságos gyermek még, és olyan kedves, vidám
gyermek. Nagyon megszerettem.

Andrej herczeg hallgatott, de a herczegnő észrevette azt a gúnyos és
megvető kifejezést, mely az arczán megjelent.

- De hát elnézőnek kell lenni az apró gyöngeségek iránt: ugyan, kinek
nincsenek gyöngeségei, Andrej! Ne feledd, hogy ő a világban
nevelkedett és ott nőtt fel. Aztán meg az állapota se valami rózsás!
Bele kell tudni magát élni mindenkinek a helyzetébe. "A ki megért
mindent, az meg is bocsát mindent." Gondold meg csak, hogy' eshetik
neki, szegénykének, olyan élet után, a minőhöz szokva volt, elválni az
urától, itt maradni falun, és még hozzá az ő állapotában? Ez nagyon
kemény próba.

Andrej herczeg mosolygott, a mint a hugára nézett, mint a hogy'
mosolyogni szoktunk, ha olyan embereket hallunk, a kikről azt
hiszszük, hogy keresztül látunk a lelkükön.

- Te, a ki falun élsz, te is borzasztónak találod ezt az életet? -
kérdezte.

- Én, - az egészen más dolog. Mit is beszélünk rólam! Én nem vágyódom
s nem is vágyódhatom más élet után, mert nem is ismerek más életet.
Csak azt gondold meg, Andrej, mi az, egy fiatal, nagyvilági nőnek, a
legszebb években eltemetkezni falun, egyedül, - mert hát apuska mindig
el van foglalva, én pedig... hiszen ismersz... én nem vagyok valami
derült társaság egy olyan nőnek, a ki a legelőkelőbb világhoz van
szokva. Mademoiselle Bourienne az egyetlen...

- No, nekem ugyan éppenséggel nem tetszik ez a te Bourienne-ed, -
szólott Andrej herczeg.

- Oh, ugyan! Nagyon kedves, jó, és a mi a fő, szánalomraméltó
teremtés. Senkije, a világon senkije nincsen. De az igazat bevallva,
nekem nemcsak hogy nincs rá szükségem, de még feszélyez is. Én, a mint
tudod, vadócz voltam teljes életemben, s most talán még inkább az
vagyok. Szeretek egyedül lenni... Apa is nagyon szereti őt. Ő és
Ivanycs Mihail az a két lény, a kivel szemben ő mindig gyöngéd és jó,
mert mind a ketten nagyon sokat köszönhetnek neki; helyesen mondja
Sterne: "Mi nem annyira azért a jóért szeretjük az embereket, a mit ők
tettek velünk, mint inkább azért, a mit mi tettünk ő velük." Apuska
mint szegény árvaleányt szedte fel őt az utczáról, s igazán mondom:
áldott jó teremtés. Apuska a felolvasását is nagyon szereti hallgatni.
Esténkint szokott neki felolvasni. Pompásan olvas.

- De nyiltan szólva, Mari, én azt hiszem, apánk természete terhedre
van olykor, ugy-e? - kérdezte Andrej herczeg egészen váratlanul. Marja
herczegnő eleinte csodálkozott ezen a kérdésen, majd pedig megijedt
tőle.

- Nekem?... Nekem?... Terhemre?! - kérdezte.

- Hiszen ridegnek rideg volt mindig, de most, azt hiszem, kezd
megférhetetlen is lenni, - szólott Andrej herczeg, szemlátomást
czélzatosan, hogy elképpessze és kifürkészsze a hugát az által, hogy
olyan félvállról beszélt az apjáról.

- Andrej, te minden tekintetben olyan jó vagy, de van valami
fönnhéjázás a gondolkozásodban, - jegyezte meg a herczegnő, inkább a
saját gondolatmenetét, mint a beszélgetés fonalát követve, - ez pedig
nagy bűn. Hát szabad így pálczát törni az apánk fölött? De még ha
szabad volna is, vajjon az olyan ember, mint apa ébreszthet-e más
érzést az emberben, mint a legnagyobb hódolatot? És én igazán olyan
elégedett és boldog vagyok vele. Csak azt kívánom, bárcsak mind olyan
boldogok volnátok, mint én.

A bátyja hitetlenül csóválta a fejét.

- Egy dolog van, a mi nehezemre esik, - őszintén bevallom neked
Andrej, - s ez apámnak a gondolkozásmódja a vallás tekintetében. Én
nem értem, hogy egy ilyen nagyeszű ember hogy' nem látja azt, a mi
olyan világos, mint a nap, és hogy' tud annyira eltévelyedni? Lám, ez
az én egyetlen boldogtalanságom. De az utóbbi időben még ezen a téren
is a javulás nyomát látom. Az utóbbi időkben már nem oly marók a
gúnyolódásai, sőt van itt egy szerzetes, a kit már fogadott is, és
hosszú ideig elbeszélgetett vele.

- No, lelkem, én attól tartok, hogy ti, azzal a szerzetessel együtt,
csak borsót hánytok a falra, - mondotta Andrej herczeg gúnyosan, de
azért gyöngéden.

- Oh édesem! Én csak Istenhez imádkozom és remélem, hogy meghallgat.
Andrej, - szólott a herczegnő félénken, pár pillanatnyi hallgatás
után, - nekem egy nagy kérésem van hozzád.

- Nos, mi az, lelkem?

- De ígérd meg előbb, hogy nem tagadod meg. Semmi fáradságodba nem fog
kerülni, és semmi hozzád méltatlan nem lesz az egész dologban.
Mindössze megnyugtatsz engem. Igérd meg Andrjusa, - mondotta, miközben
a reticule-jébe dugta a kezét, a melyben, a nélkül, hogy egyelőre
megmutatta volna, valamit szorongatott, mintha csak az, a mit a
kezében tartott, az lett volna kérésének a tulajdonképpeni tárgya, és
mintha a kérése teljesítését biztosító ígéret előtt nem vehette volna
elő azt a valamit. Félénken s könyörgő pillantással nézett a bátyjára.

- Még ha nagy fáradságomba kerülne is... - felelt Andrej herczeg,
mintegy kitalálva, hogy miről van szó.

- Gondolj felőlem, a mit akarsz! Tudom, hogy te is olyan vagy, mint
apuska. Gondolj, a mit akarsz, csak tedd meg a kedvemért. Tedd meg,
nagyon kérlek! Még az apánk apja, a nagyapánk viselte minden
háborújában... - Még mindig nem vette elő azt, a mit a reticule mélyén
a kezében szorongatott. - Tehát megígéred?

- Persze hogy meg, miről van hát szó?

- Andrej, én megáldalak téged egy szentképpel, te pedig ígérd meg,
hogy magadnál hordod mindig... Megígéred?

- Ha csak nem két pud nehéz, és nem húzza le a nyakamat... Hogy neked
örömet szerezzek... - mondotta Andrej herczeg, de abban a pillanatban,
észrevévén azt a keserű kifejezést, melyet a huga arcza erre a tréfára
öltött, megbánta a mit mondott. - Nagyon örülök, igazán mondom lelkem,
nagyon örülök, - tette hozzá.

- Akaratod ellenére is, Ő megment téged, irgalmas lesz irántad és
Magához hódít téged, mert egyedül csak ő benne van az igazság és a
megnyugvás, - mondotta Marja herczegnő az izgatottságtól remegő
hangon, s diadalmasan tartotta mind a két kezében az Üdvözítőnek egy
filigrán művű, ezüstlánczon függő, ezüstkeretbe foglalt, fekete arczú,
kerekded faragású ódon képecskéjét. Keresztet vetett magára,
megcsókolta a képecskét és átnyújtotta Andrejnek.

- Kérlek Andrej, az én kedvemért...

Jóságos és félénk fény sugarai csillogtak nagy szemeiben. Ezek a
szemek megvilágosították és gyönyörűvé tették beteges és sovány
arczát. A bátyja át akarta venni a képecskét, de a herczegnő habozott.
Andrej megértette, keresztet vetett magára és megcsókolta a képecskét.
Ugyanabban a pillanatban gyöngéd is (a meghatottságtól) meg gúnyos is
volt az arcza.

- Köszönöm, kedvesem. - Megcsókolta a homlokát és megint leült a
pamlagra. Hallgattak.

- Tehát, a mint mondtam, Andrej, légy jó és nagylelkű, a minő mindig
voltál... Ne ítéld meg Lizát nagyon szigorúan, - mondotta. - Ő olyan
kedves és olyan jó, a helyzete pedig most nagyon is súlyos.

- Azt hiszem, Masa, én egy szóval se mondtam, hogy neheztelek a
feleségemre, vagy hogy bármi tekintetben elégedetlen vagyok vele.
Miért mondod hát mindezt nekem?

Piros foltok jelentek meg Marja herczegnő arczán, s mintha csak
bűnösnek érezte volna magát, elhallgatott.

- Én nem szóltam neked semmit, de úgy látom, szólt más. És ez nekem fáj.

Marja herczegnő homlokán, nyakán és orczáin a piros foltok még
élénkebbekké lettek. Akart mondani valamit, de képtelen volt rá. A
bátyja eltalálta: a kis herczegné ebéd után sírva fakadt, elmondta,
hogy előérzete van, hogy szerencsétlen lesz a szülése és panaszkodott
a sorsára, az apósára és az urára. A sírás után elszunnyadt. Andrej
herczegnek megesett a szíve a hugán.

- Azt az egyet tudd meg, Masa, hogy én soha, semmi tekintetben se
tettem, nem is tehetek és soha sem is fogok tenni szemrehányást a
feleségemnek, s magamat se vádolhatom vele szemben semmivel, és ez,
bármilyen körülmények közé jussak is, így lesz mindig. De ha tudni
akarod az igazat... akarod tudni, hogy boldog vagyok-e? Nem. És ő,
boldog-e ő? Nem. És miért? Nem tudom.

Így szólván, fölkelt, odament a hugához és lehajolva, megcsókolta a
homlokát. Gyönyörű szemei szokatlanul okos és jóságos fényben
csillogtak, de nem nézett a hugára, hanem a fején keresztül a nyitott
ajtó sötét homályába.

- Gyerünk be hozzá, el kell búcsúznom tőle. Vagy menj csak magad,
ébreszd föl, tüstént jövök én is. Petruska! - kiáltott ki a
komornyikjának - gyere ide, pakolj. Ezt az ülésbe, ezt meg a jobb
oldalra.

Marja herczegnő fölkelt és az ajtó felé indult. De egyszerre megállt.

- Andrej, ha te hívő ember volnál, azzal a fohászszal fordulnál
Istenhez, hogy ajándékozzon meg téged szeretettel, a mely nélkül
szűkölködöl, s ő bizton meghallgatná az imádat.

- Ha csak ennyiből állna! - szólott Andrej herczeg. - Menj, Masa,
tüstént jövök én is.

Útközben a huga szobája felé, a két házat összekötő folyosón Andrej
találkozott a kedvesen mosolygó mademoiselle Bourienne-el, a ki ezen a
napon a ház elhagyatott zúgaiban immár harmadszor akadt az útjába
ünnepélyes és naiv mosolyával.

- Oh, azt hittem, a szobájában van, - mondotta elpirulva s lesütötte a
szemeit. Andrej herczeg szigorú pillantást vetett rá. Egyszerre
bosszúság tükröződött az arczán. Nem szólt neki semmit, de a nélkül,
hogy a szemébe nézett volna, olyan megvetéssel mérte végig a homlokát
és a haját, hogy a leány elpirult és szó nélkül tovább ment. Mikor
Andrej a huga szobájához ért, a herczegné már fölébredt volt s a
nyitott ajtón át kihallatszott szót szóra halmozó, vidám hangocskája.
Úgy beszélt, mintha hosszas önmegtartóztatás után kárpótolni akarta
volna magát a mulasztottakért, és persze, francziául, mint mindig.

- Ugyan képzelje csak, az öreg Zubova grófné, az ő hamis fürtjeivel és
hamis fogaival, mintha csak gúnyt akart volna űzni a korából... Ha,
ha, ha, Mari!

Andrej herczeg ugyanezt a Zubova grófnéra vonatkozó mondást és
ugyanazt a kaczagást, immár vagy ötször hallotta idegenek előtt a
feleségétől. Andrej csöndesen belépett a szobába. A herczegné pirosan
és köpczösen, munkájával a kezében ült egy karosszékben és szünet
nélkül csacsogott, egymásután tálalván föl pétervári emlékeit. Andrej
herczeg odalépett hozzá, megsimogatta a fejét és megkérdezte tőle,
kipihente-e az utazás fáradalmait. Ő felelt s utána tovább folytatta a
csacsogását.

A hatlovas kocsi már ott állt a kapu előtt. Künn sötét, őszi éjszaka
volt. A kocsis még a kocsi rúdját sem látta. A lépcsőn, lámpával a
kezükben, emberek sürögtek ide s tova. A hatalmas ház nagy ablakai ki
voltak világítva. Az előszobában a cselédség tolongott, el akarván
búcsúzni a fiatal herczegtől; a teremben ott álltak a házbeliek:
Ivanovics Mihail, mademoiselle Bourienne, Marja herczegnő és a
herczegné. Andrej herczeget behívták az apja szobájába, a ki
négyszemközt akart tőle elbúcsúzni.

Valamennyien az ő kijövetelüket várták.

Mikor Andrej herczeg az apja szobájába lépett, az öreg herczeg
pápaszemmel az orrán, fehér hálóköntösében, a melyben a fián kívül
senkit se fogadott, az asztalnál ült és írt. Hátrapillantott.

- Mégy? - S ezzel megint elkezdett írni.

- Búcsúzni jöttem.

- Csókolj meg itt; - az orczájára mutatott - köszönöm, köszönöm!

- Mit köszön nékem?

- Azt, hogy nem habozol s nem tapadsz oda egy asszonyi szoknyához. A
szolgálat mindenekelőtt. Köszönöm, köszönöm! - És csak írt tovább, úgy
hogy serczegő tolla alól csak úgy föcsögött a tinta. - Ha van valami
mondani valód, beszélj. Ezt a két dolgot egyszerre is elvégezhetem, -
tette hozzá.

- A feleségemről volna... Úgy is úgy restellem hogy itt kell őt
hagynom...

- Mit köntörfalazol? Mondd ki, a mit akarsz.

- Ha eljön a feleségem lebetegedésének az ideje, küldjenek Moszkvába
orvosért... Csak hogy kéznél legyen.

Az öreg herczeg abbahagyta az írást, s mintha nem értette volna,
szigorú szemekkel meredt a fiára.

- Azzal tisztában vagyok, hogy ha a természet nem segít, senki se
segíthet, - mondotta Andrej herczeg, szemlátomást zavartan; - azt is
megengedem, hogy millió eset közül egy végződik szerencsétlenül, de ez
már az ő és az én kívánságom. Telebeszélték a fejét, valami álma is
volt, s így - fél.

- Hm... hm... - dünnyögte az öreg herczeg s csak írt tovább. - Meg
fogom tenni. - Odakanyarította az aláírását, s egyszerre hirtelen a
fiához fordulván elmosolyodott. - Bajos állapot, mi?

- Mi bajos, apuskám?

- Az asszony! - felelt az öreg herczeg kurtán és jelentőségteljesen.

- Nem értem, - szólott Andrej herczeg.

- Hjah, nincs mentség, barátocskám, - mondotta a herczeg, - mind
ilyenek, és visszacsinálni nem lehet. Ne félj, én nem szólok senkinek,
de hiszen magad is tudod.

Csontos, apró öklével megmarkolta és megrázta a kezét, gyors
tekintetével, mely mintha csak keresztülhatolt volna az egész emberen,
belenézett a fia szemébe, s megint elmosolyodott az ő hideg mosolyával.

A fiú felsóhajtott s ezzel a sóhajtással beismerte, hogy az apja
megértette őt. Az öreg, miközben a levelét hajtogatta és
leragasztotta, szokott gyorsaságával fölkapta, majd félredobta a
pecsétviaszt, a pecsétnyomót s a papirost.

- Mitévők legyünk? Szép asszony! Én megteszek mindent. Légy egészen
nyugodt, - mondotta szaggatottan, miközben a levelet pecsételte.

Andrej hallgatott. Kellemes is meg kellemetlen is volt neki, hogy az
apja megértette. Az öreg fölkelt és átadta a levelet a fiának.

- Ide hallgass, - mondotta, - a feleséged miatt ne aggódjál, a mi csak
lehetséges, az meg fog történni. Most pedig ide figyelj: ezt a levelet
add át Hilarionovics Mihailnak. Azt írom neki, hogy jól helyezzen el
téged, és ne tartson meg soká segédtisztnek: gyalázatos egy állás!
Mondd meg neki, hogy még jól emlékszem rá és szeretem őt. Aztán írd
meg, hogy' fogadott. Ha jól megy a sorod, csak maradj ott. De
Bolkonszkij Andrejevics Nikolaj fia kegyelemből nem fog szolgálni
senkinek. Most pedig jer ide.

Olyan furcsán beszélt, hogy a szavak felét se fejezte be, de a fia már
hozzá szokott volt, hogy őt megértse. Odavezette a fiát az
íróasztalhoz, kinyitotta a fedelét, kihúzott egy fiókot, és elővett
belőle egy, az ő hosszúkás és mégis zömök de nagy betűivel teleírt
füzetet.

- Én alkalmasint előbb halok meg mint te. Tudd meg, hogy itt vannak az
emlékirataim s ezeket halálom után juttassátok el a császárhoz. Itt
meg van egy záloglevél és egy levél: ez jutalom annak, a ki megírja a
Szuvarov-féle háború történetét. Elküldendő az akadémiának. Itt vannak
a följegyzéseim, olvasd el őket, ha már nem leszek, tán látod
valamelyes hasznát.

Andrej nem mondta az apjának, hogy alkalmasint még soká fog élni.
Belátta, hogy ezt fölösleges volna mondania.

- Mindezt teljesíteni fogom, apuska, - mondotta.

- És most, Isten veled! - Csókra nyújtotta a kezét és megölelte a
fiát. - Ne feledd, Andrej herczeg, ha megölnek, ez nekem öreg embernek
nagyon fog fájni... - Váratlanul elhallgatott, majd kiabáló hangon
folytatta: - de ha megtudom, hogy nem viselted magad úgy, a mint egy
Bolkonszkij Nikolaj fiához illik... szégyenkezni fogok, - rikácsolta.

- Ezt el is hallgathatta volna, apuska, - szólott a fia mosolyogva.

Az öreg elhallgatott.

- Még valamire akartam kérni, - folytatta Andrej herczeg, - ha engem
megölnek, s ha fiam találna lenni, mint már tegnap is kértem, ne adja
ki a kezéből, hadd nőjjön fel itten... nagyon kérem.

- Az asszonynak se adjam ki? - kérdezte az öreg és elmosolyodott.

Némán állottak szemben egymással. Az öreg gyors szemei egyenesen rá
voltak szegezve a fia szemeire. Valami megrezzent az öreg herczeg
arczának az alsó részén.

- Elbúcsúztunk... menj! - szólott egyszerre. - Menj! - kiáltott érczes
és bosszús hangon kinyitván a dolgozószoba ajtaját.

- Mi az, mi az? - kérdezgették a herczegné és a herczegnő, mikor
megpillantották Andrej herczeget s az öreg herczegnek egy pillanatra
kikukkanó fehérköntösös, parókátlan, pápaszemes és bosszús hangon
rikácsoló alakját.

Andrej herczeg fölsóhajtott és nem felelt.

- Nos, - szólott a feleségéhez fordulva, és ez a "nos" oly rideg
gúnynyal hangzott, mintha csak azt mondta volna, most hát csinálja el
maga is a maga jelenetét.

- Mi az, már is? - kiáltott föl a kis herczegné elsáppadva és rémülten
nézett az urára. Andrej megölelte őt. Erre egyet sikoltott és
eszméletlenül borult a vállára.

Andrej herczeg óvatosan kihúzta alóla a vállát, a melyen pihent,
belenézett az arczába és vigyázva leültette egy karosszékbe.

- Isten veled, Masa, - szólt halkan a hugához, kéz a kézben,
összecsókolózott vele és gyors léptekkel kisietett a szobából.

A herczegné ott feküdt a karosszékben s m-elle Bourienne dörzsölte a
halántékait. Marja herczegnő a sógornőjét támogatva, kisírt, gyönyörű
szemeivel még mindig az ajtót nézte, a melyen át Andrej herczeg
távozott, és kereszteket hányt utána. A dolgozószobából mint a
puskalövések hallatszottak az öreg herczeg orrfuvásának szaporán
ismétlődő bosszús hangjai. Alig hogy Andrej herczeg kiment, gyorsan
kinyílt a dolgozószoba ajtaja s kinézett rajta az öreg szigorú alakja,
fehér hálóköntösben.

- Elment? No ez derék! - mondotta, bosszús pillantást vetvén az
eszméletlenül ott heverő kis herczegnére és szemrehányó fejcsóválással
becsapta az ajtót.



MÁSODIK RÉSZ.

I.

1805 októberében az orosz csapatok megszállották az osztrák
főherczegség faluit és városait, ezenkívül újabb ezredek is érkeztek
Oroszországból, és bekvártélyozkodásukkal nem csekély mértékben
sanyargatták a lakosságot. Braunau vára körül ütöttek tábort. Braunau
volt Kutuzov főparancsnok főhadiszállása.

1805 október 11-ikén a legutóbb Braunau alá érkezett gyalogezredek
egyike ott állott a várostól egy félmérföldnyire, és szemlére várta a
főparancsnokot. A helység és a környék nem orosz jellege ellenére is
(gyümölcsös kertek, kőkerítések, cseréptetők, messzire ellátszó
hegyek, nem orosz népség, mely kíváncsian bámulta a katonákat), az
ezred éppen olyan volt, mint bármely más orosz ezred, mely valahol
Oroszország szívében készülődik a csapatszemlére. Csak estefelé, az
utolsó napi menet közben jött a parancs, hogy a főparancsnok menet
közben szemlét akar tartani az ezred fölött. Bár a parancs szavai
homályosaknak tetszettek az ezredparancsnok előtt és fölmerült az a
kérdés, vajjon hogy' értendők a parancs szavai: menet-öltözetben vagy
nem? - A zászlóaljparancsnokok tanácsában elhatározták, hogy
díszöltözetben mutatják be az ezredet, még pedig azon az alapon, hogy
jó a jó, de jobb a jobb. És így a katonák, a harmincz versztes menet
után le se húnyhatták a szemüket, egész éjjel készülődtek,
tisztálkodtak, segédtisztek és századparancsnokok tettek-vettek,
rendelkeztek, és reggelre az ezred a szétzüllött, rendetlen tömeg
helyett, a minő előtte való nap, az utolsó menet alatt volt, mint
kétezer emberből álló zárt csapat állt ott, a kik közül minden egyes
ember tudta a helyét és a teendőjét, s a kik közül mindeniken az
utolsó gomb és szíjacska is ott volt a maga helyén, és szinte
ragyogott a tisztaságtól. De nemcsak kívülről volt rendben minden,
hanem ha a főparancsnoknak kedve szottyant volna az egyenruhák alá is
bepillantani, minden emberen egyformán tiszta inget láthatott volna,
és minden bornyúban hiány nélkül megtalálhatta volna a szabályzatban
előírt holmit, vagyis - mint a katonák hívják "a vorsriftos
szerelék"-et. Csak egy dolog tekintetében nem lehetett senki nyugodt:
a bakkancsok tekintetében. A legénység több mint felének rongyos volt
a bakkancsa. De ez a fogyatkozás nem az ezredparancsnok hibájából
származott, mert többszörös sürgetése ellenére se kapott az osztrák
hatóságoktól bőrt, pedig hát az ezred több mint ezer versztnyi útat
tett meg.

Az ezredparancsnok egy deres szakállú és szemöldökü, éltesebb és
vérmes tábornok volt, zömök és tagbaszakadt ember, a ki oldalról nézve
szélesebbnek látszott, mint elölről. Ujdonatúj, a heveréstől gyűrődött
egyenruha volt rajta, és sűrű arany vállrojtjai, nem annyira lefelé,
mint inkább fölfelé húzták izmos vállait. Az ezredparancsnoknak olyan
volt az ábrázatja, mint azé az emberé, a ki életének egyik legnehezebb
föladatát szerencsésen megoldotta. Föl s alá járt ezredének az
arczvonala előtt, miközben a derekát minden lépésnél félrehajtva,
könnyedén meg-megrázkódott. Nyilvánvaló volt, hogy öröme telik az
ezredében, szinte boldog bele, s hogy minden gondolatát az ezred
foglalja le; mind a mellett, imbolygó járása mintha elárulta volna,
hogy a szolgálati érdekeken kívül nem csekély helyet foglalt el a
lelkében a társas élet és a női nemmel való érintkezés iránt való
érdeklődés.

- Nos, batyuska Mitrics Mihajlo, - fordult oda az egyik
zászlóaljparancsnokhoz (a zászlóaljparancsnok mosolyogva düllesztette
ki a hasát, látszott rajta, hogy ő is boldog), - az éjjel ugyancsak
kijutott az orrokból. De azért szó a mi szó, úgy tetszik, az ezred nem
éppen a legrosszabbak közül való... Hm?

A zászlóaljparancsnok megértette a vidám gúnyt és elmosolyodott.

- Még a czariczyni mezőn is megállná a helyét.

- Micsoda? - szólott a parancsnok.

Ugyanekkor, a város felé vezető úton, a melyen fel voltak állítva a
jeladók, két lovas jelent meg. Az egyik egy segédtiszt, a másik egy
kozák.

A segédtiszt a vezérkartól jött, hogy elmondja a parancsnoknak azt, a
mi a tegnapi parancsban homályosan volt kifejezve, azt tudniillik,
hogy a főparancsnok teljesen olyan állapotban kívánja az ezredet
látni, a minőben menetelt, tehát köpenyben, sipkában és minden
különösebb előkészület nélkül.

Előtte való este ugyanis Bécsből a Hofkriegsrath egyik tagja azzal a
sürgető kéréssel állított be Kutuzovhoz, hogy iparkodjék Ferdinand
főherczeg és Mack seregeivel mielőbb egyesülni, és Kutuzov ezt az
egyesülést nem találván előnyösnek, nézetének a támogatására egyéb
bizonyítékok közt be akarta mutatni az osztrák tábornoknak azt a
siralmas állapotot is, a melyben a csapatai Oroszországból
megérkeztek. Ezzel a czélzattal elébe is akart lovagolni az ezrednek,
úgy, hogy minél siralmasabb lett volna az ezred állapota, annál
kellemesebb lett volna ez a főparancsnoknak. Bár a segédtisztnek
sejtelme se volt ezekről a részletekről, de azért közölte az
ezredparancsnokkal a főparancsnoknak azt a föltétlen követelését, hogy
az emberek köpenyben és sipkában legyenek, kijelentvén, hogy ellenkező
esetben a főparancsnok a szemlével nem lesz megelégedve.

E szavakat hallván, az ezredparancsnok lehorgasztotta a fejét, némán
megrántotta a vállait és vérmesen elkezdett hadonászni a kezeivel.

- No hiszen szép dolgot csináltak! - szólalt meg. - Nem megmondtam
Mitrics Mihajlo, hogy menet-öltözetben. Tehát köpenyben, - fordult oda
szemrehányóan a zászlóaljparancsnokhoz. - Óh édes Istenem! - tette
hozzá s elszántan egyet lépett előre. - Jőjjenek a századparancsnok
urak! - kiáltott föl a vezényléshez szokott hangon. - Őrmesterek!... -
Vajjon nemsokára itt lesz? - fordult oda a segédtiszthez, nyilván
annak a személynek szóló tiszteletteljes előzékenységgel, a kiről
kérdezősködött.

- Azt hiszem tán egy óra múlva.

- Vajjon átöltözhetünk-e addig?

- Nem tudom, tábornok.

Az ezredparancsnok erre maga ment oda az egyes csapattestekhez és
kiadta a parancsot, hogy öltözzenek át tüstént köpenybe. A
századparancsnokok szétfutottak a századaikhoz, az őrmesterek is ide s
tova szaladgáltak (a köpenyek nem voltak egészen rendben) s abban a
pillanatban megmozdultak és hangos morajjal szétoszlottak az imént még
oly szabályos és néma négyszögek. Minden oldalról futva jöttek és
mentek a katonák, hátrarántották a vállaikat, a fejükön keresztül
lerakták a bornyúikat, fogták a köpenyeiket és egymás után dugdosták
beléjük magasra emelt karjaikat.

Egy félóra alatt megint rendbejött minden, csak a négyszögek
feketékből szürkékké lettek. Az ezredparancsnok megint imbolyogva
járt-kelt az arczvonal előtt, és a távolból mustrálgatta az ezredét.

- Hát ez mi? Mi ez! - kiáltott föl s megállt. - Jőjjön a harmadik
század parancsnoka!

- A harmadik század parancsnoka a tábornokhoz! A parancsnok a
tábornokhoz, - a harmadik század a tábornokhoz!... - hallatszott a
sorokon végig, s a segédtiszt elvágtatott, hogy a késlekedő tisztet
felkutassa. Mikor a buzgó kiabálás hangjai, a melyek meg-megbicsakolva
már "a tábornok a harmadik századhoz!"-t ordítoztak, rendeltetésük
helyére eljutottak, a keresett tiszt előlépett a százada mögül, s bár
éltesebb ember volt, a ki nem igen szokott hozzá a futáshoz, a czipője
orrával ügyetlenül botorkálva, futva sietett a tábornokhoz. A kapitány
arczán az olyan diáknak a nyugtalan kifejezése ült, a kitől azt
kívánják, mondja föl a leczkéjét, melyet nem tanult volt meg.
Alkalmasint a mértékletlenségtől vörös orrán foltok jelentek meg, s a
szája sehogy' se találta meg a helyét. Mialatt a kapitány mind lassúbb
léptekkel, lihegve közeledett, az ezredparancsnok tetőtől-talpig
végignézett rajta.

- Ön nemsokára tán majd szarafánba öltözteti az embereit! Mi ez? -
kiáltott föl az ezredparancsnok, előretolt állal, s a harmadik század
soraiban rámutatott egy katonára, a kinek a köpenye színben elütött a
többiekétől. - És most vajjon hol járt? A főparancsnokot várjuk, s ön
elhagyja a helyét? Hm?... Majd megtanítom rá, hogy máskor
csapatszemlére hogy' öltöztesse rokolyába az embereit... Hm?...

A századparancsnok le nem vette a szemét a feljebbvalójáról, s mind
görcsösebben odaszorította két ujját a sipkája ernyőjéhez, mintha
egyedül ettől a szorongatástól várná a menekülést.

- Nos, miért hallgat hát? Ki az, a ki ott olyan magyarosan föl van
cziczomázva? - kérdezte a tábornok szigorú tréfálkozással.

- Kegyelmes Uram...

- Nos, mit "kegyelmes uram"? Kegyelmes Uram! Kegyelmes Uram! De hogy
mit akar, azt senki se tudja.

- Kegyelmes Uram, az a lefokozott Dolochov... - jelentette a kapitány
halkan.

- Nos és tán táborszernagygyá fokozták le, vagy közlegénynyé? - Ha
közkatona, akkor úgy kell hogy öltözve legyen, mint a többi, előírás
szerint.

- Kegyelmes Uram maga volt kegyes megengedni neki, hogy menetközben...

- Megengedtem? Megengedtem? - Lám, maguk fiatal emberek, mindig
ilyenek, - mondotta az ezredparancsnok, valamelyest lecsillapodva. -
Megengedtem? Az ember mond valamit és maguk mindjárt... Az
ezredparancsnok elhallgatott. - Az ember mond valamit, és... Nos? -
szólott megint felingerülve. - Lesz szíves az embereit tisztességesen
felöltöztetni...

És az ezredparancsnok a segédtisztre sandítva, szokott imbolygó
járásával megindult az ezred felé. Nyilvánvaló volt, hogy tetszelgett
magának a fölháborodásában, s hogy az ezred előtt ellépdelve még más
ürügyet is iparkodott találni arra, hogy egy kissé mennydörögjön.
Miután lehordott egy tisztet azért, mert hadijelvénye nem volt tiszta,
egy másikat, mert a szakasza nem volt rendesen fölállítva, eljutott a
harmadik századhoz.

- Hogy á-á-álsz? Hol a lá-ábad? A lá-ábad hol van? - ordítozott az
ezredparancsnok szenvedő kifejezéssel a hangjában még vagy öt ember
felé, mire elérkezett Dolochovhoz, a ki kék köpenybe volt öltözve.

Dolochov lassan kifeszítette meghajlított lábát s derült és kihívó
pillantásával egyenesen a tábornok arczába nézett.

- Miért van ezen kék köpeny? Le vele!... Őrmester! Tüstént öltöztesse
át ezt a... - Nem fejezhette be.

- Tábornok, én a parancsot köteles vagyok teljesíteni, de nem vagyok
köteles eltűrni... - szólalt meg Dolochov szaporán.

- Ne feleselj az arczvonalban!... Ne feleselj, ne feleselj!...

- Nem vagyok köteles eltűrni a sértéseket, - fejezte be Dolochov
erőteljes és csengő hangon. - A tábornok és a közember szemei
találkoztak. A tábornok elhallgatott, s bosszúsan letolta szoros
derékövét.

- Legyen szíves átöltözködni, instálom alássan, - szólott és tovább
ment.



II.

- Jön! - kiáltotta el magát az egyik jeladó.

Az ezredparancsnok elpirult, odasietett a lovához, reszkető kezekkel
nyúlt a kengyelvas után, átlódította a testét, elhelyezkedett,
kirántotta a kardját, s boldog és elszánt ábrázattal, a száját
félrehúzva, elkezdett vezényelni. Az ezred összerezzent, mint a
fölébredt madár s utána egyszerre megdermedt.

- Vi-i-gyázz! - kiáltott föl az ezredparancsnok lelketrázó hangon,
mely rá nézve örömteljes, az ezreddel szemben szigorú, a közeledő
feljebbvalóval szemben pedig tiszteletteljes volt.

A fákkal szegélyezett, széles és kövezetlen országúton, rugóival
halkan zörögve, gyors ügetéssel közeledett egy kék bécsi batár. A
batár mögött a kíséret s fedezetül egy csapat kozák jött lóháton.
Kutuzov mellett a fekete, orosz egyenruhák közül kirívó, furcsa, fehér
egyenruhában egy osztrák tábornok ült. A batár az ezred előtt megállt.
Kutuzov és az osztrák tábornok halkan beszélgettek, és Kutuzov, a mint
nehézkesen rálépett a kocsi fölhágójára, könnyedén mosolygott, mintha
az a kétezer ember, a ki visszafojtott lélekzettel meresztette a
szemét ő rá és az ezredparancsnokra, ott se lett volna.

Újabb vezényszó hallatszott, az ezred megint nagy zörejjel
összerezzent s tisztelegve vállhoz emelte a fegyverét. A halálos
csöndben csak a főparancsnok halk hangja hallatszott. Az ezred
elordította magát: "Éljen a főparancsnok!" És újra csönd lett.
Kutuzov, mialatt az ezred mozgott, egy helyben állott; azután a fehér
tábornokkal s a kísérettel együtt gyalog végigjárta az arczvonalat.

Abból ítélve, a mint az ezredparancsnok magát kihúzva és szemeivel a
főparancsnokot majd elnyelve, tisztelgett előtte, a mint előrehajolva,
s remegését alig-alig palástolva ballagott az arczvonal mentén a
tábornokok után, a mint a főparancsnok minden szavára és legcsekélyebb
mozdulatára legott ott termett mellette, - nyilvánvaló volt, hogy mint
alárendelt, tán még nagyobb gyönyörűséggel teljesítette a
kötelességét, mint följebbvalóként. Az ezred, parancsnoka szigorúsága
és buzgósága révén, a többiekhez képest, a melyek ugyanakkor érkeztek
Braunau alá, pompás állapotban volt. Az egész ezredben mindössze 217
ember dőlt ki és volt beteg. S a bakkancsok kivételével, a legnagyobb
rendben volt benne minden.

Kutuzov ellépett a sorok előtt, s csak nagy ritkán állt meg, hogy
néhány udvarias szót váltson a tisztekkel, a kiket még a török
háborúból ösmert, és olykor a közlegényekkel is. A bakkancsokat látva,
ismételten szomorúan megcsóválta a fejét, s olyan kifejezéssel
mutogatta az osztrák tábornoknak, mintha csak azt mondta volna, hogy
bár azért senkit sem érhet szemrehányás, mégis lehetetlen meg nem
látnia, hogy ez nem jól van így. Az ezredparancsnok e közben, attól
tartván, hogy elmulasztja a főparancsnoknak az ezredre vonatkozó
valamely nyilatkozatát, folyton ott volt a sarkában, Kutuzov mögött
olyan távolságra, a melyre minden, bár a leghalkabban kiejtett szó is
hallható volt, a mintegy húsz tagból álló kíséret következett. A
kísérethez tartozó urak egymás közt társalogtak, s olykor nevettek is.
Közvetlenül a főparancsnok mögött egy csinos segédtiszt ment. Ez volt
Bolkonszkij herczeg. Mellette ment a bajtársa, Neszviczkij, egy
rendkívül kövér, magas törzstiszt, szép arcza mosolygó, szemei
nedvesek. Neszviczkij alig tudta visszafojtani a kaczagást, melyet egy
mellette menő, napbarnított arczú huszártiszt idézett föl. Ez a
huszártiszt, a nélkül, hogy elmosolyodott vagy kidüllesztett szemeinek
a kifejezését megváltoztatta volna, a legkomolyabb arczczal bámult az
ezredparancsnok hátára, a kinek minden mozdulatát utánozta.
Valahányszor az ezredparancsnok összerezzent és előrehajolt,
szakasztott úgy összerezzent a huszártiszt is. Neszviczkij nevetett és
oldalba lökte a többieket is, hogy nézzenek oda ők is.

Kutuzov lassú és fáradt léptekkel ment el a sok ezer szem előtt, a
melyek üregeikből kidülledve követték a főparancsnokot. A harmadik
századhoz érve, egyszerre megállt. A kiséret erre a megállásra nem
számítván, önkéntelenül összetorlódott mögötte.

- Áá, Timochin! - szólott a főparancsnok, felösmervén a vörösorrú
kapitányt, a kinek úgy kijutott a kék köpeny miatt.

Az ember azt hitte volna, hogy jobban már lehetetlen magát kihúzni,
mint a hogy' Timochin kihúzta, mikor az ezredparancsnok ráreccsentett.
De most, hogy a főparancsnok odalépett hozzá, a kapitány úgy kihúzta
magát, hogy ha a főparancsnok kissé tovább időzik mellette, tán ki se
birja; éppen azért Kutuzov a helyzetet fölismervén s éppen
ellenkezőleg a legjobb indulattal lévén a kapitány iránt, szaporán
elfordúlt tőle. Kutuzovnak egy sebhelytől eltorzított pufók arczán
alig észrevehető mosoly suhant át.

- Ez még egy izmaili bajtárs, - jegyezte meg. - Bátor egy tiszt! Meg
vagy vele elégedve? - kérdezte Kutuzov az ezredparancsnoktól.

És az ezredparancsnok, a ki a nélkül, hogy látta volna, úgy
tükröződött vissza a huszártiszten, mint a tükörben, összerezzent, egy
lépést tett előre és így felelt:

- Nagyon meg vagyok vele elégedve, kegyelmes uram.

- Mindnyájunknak vannak gyöngeségei, - jegyezte meg Kutuzov és tovább
ment. - Ő benne nagy volt a hajlandóság Bacchus iránt.

Az ezredparancsnok megszeppent, vajjon nem hibás-e ebben ő is és nem
felelt semmit. A huszártiszt ebben a pillanatban megpillantotta a
vörösorrú és nagyhasú kapitány arczát s oly nevettetőn utánozta a
kifejezését és az állását, hogy Neszviczkij nem tudta elfojtani a
kaczagást. Kutuzov hátrafordult. Ekkor derült ki, hogy a huszártiszt a
legteljesebb mértékben ura volt az arczának; abban a pillanatban,
mikor Kutuzov megfordult, a tisztnek még el volt fintorítva az arcza,
de a következő pillanatban már a legkomolyabb, legtiszteletteljesebb
és legártatlanabb kifejezést öltött.

A harmadik század maradt utoljára, és Kutuzov elgondolkozott, mintha
iparkodott volna valamire visszaemlékezni. Andrej herczeg kilépett a
kiséret sorából, és halkan így szólt franciául:

- Excellentiád parancsot adott, hogy emlékeztessem ebben az ezredben a
lefokozott Dolochovra.

- Hol van Dolochov? - kérdezte Kutuzov.

Dolochov, a kire már szabályszerű szürke katonaköpenyt adtak, be se
várta, míg szólítják. Derült, kékszemű, szőke hajú és délczeg alakja
kilépett a sorból. Odament a főparancsnok elé és tisztelgett előtte.

- Mi a panasza? - kérdezte Kutuzov s könnyedén összeránczolta a
homlokát.

- Ez Dolochov, - figyelmeztette Andrej herczeg.

- Áá! - szólott Kutuzov, - remélem, ez a leczke megjavított, viseld
jól magadat. Az uralkodó kegyelmes. És én sem feledkezem meg rólad, ha
megérdemled.

Dolochov derült szemei épp oly kihívóan néztek a főparancsnokra, mint
annak idején az ezredesre, mintegy ezzel a kifejezésükkel akarván
széttépni azt a konvenczionális függönyt, a mely a főparancsnokot a
közkatonától oly áthidalhatatlanul elválasztja.

- Csak egy kérésem volna, kegyelmes uram, - mondotta csengő, erőteljes
és vontatott hangján. - Adjanak nekem alkalmat arra, hogy hibáimat
jóvá tegyem, s az uralkodó és Oroszország iránt való hódolatomnak
jelét adhassam.

Kutuzov elfordult. Szemeinek ugyanaz a mosolya jelent meg az arczán,
mint akkor, a mikor Timochin kapitánytól elfordult. Elfordult és
összeránczolta a homlokát, mintha csak azt akarta volna kifejezni,
hogy mindazt, a mit neki Dolochov mondott, s mindazt, a mit ő
mondhatott volna neki, ő már régóta tudja, s hogy mindebbe ő már régen
beleúnt, s hogy most egészen másról van szó. Elfordult és megindult a
kocsija felé.

Az ezred századokra oszlott és elindult a Braunautól nem messze
kijelölt kvártélyok felé, a hol azt remélte, hogy jó bakkancsot és jó
ruhát kap, és a nehéz menetelés után kipihenheti magát.

- Remélem, nem neheztel rám, Ignatyics Prochor, - szólott az
ezredparancsnok, megkerülvén a feléje közeledő harmadik századot és
odamenvén a század előtt lépkedő Timochin kapitányhoz. A szerencsésen
lefolyt szemle után palástolhatatlan öröm kifejezése ült az
ezredparancsnok arczán. - Hjah, a szolgálat... nem lehet másként...
olykor az arczvonal előtt is kikap az ember... Önként kérek
bocsánatot, hiszen ismer engem... Nagyon köszönöm! - És kezet nyújtott
a századosnak.

- Kérem, szívesen, tábornok, már hogy' merészelnék...! - felelt a
kapitány elvörösödő orral, mosolyogva s mosoly közben elárulván, hogy
elöl két foga hiányzik, a melyeket puskatussal vertek ki Izmailnál.

- Dolochov úrnak pedig mondja meg, hogy legyen nyugodt, nem fogok róla
megfeledkezni. Ugyan mondja csak, kérem, mindig akartam már kérdezni,
hogy' viseli magát ez a Dolochov? És...

- A szolgálatban nagyon pontos, kegyelmes uram, de a természete... -
felelt Timochin.

- Nos, nos, a természete? - kérdezte az ezredparancsnok.

- Vannak napjai, méltóságos uram, - szólott a kapitány, - a mikor
okos, józan és jó. Máskor meg valóságos vadállat. Lengyelországban
kevés híja, hogy megölt egy zsidót, hiszen méltóztatik tudni...

- Persze, persze, - mondotta az ezredparancsnok, - azért mégis
sajnálatra méltó az ilyen szerencsétlen fiatal ember. Lássa, milyen
előkelő összeköttetései vannak... Legyen hát gondja...

- Igenis, méltóságos uram, - szólott Timochin, egy mosolylyal
jelezvén, hogy megértette feljebbvalója kívánságait.

- Úgy, úgy.

Az ezredparancsnok fölkutatta a sorok közt Dolochovot és megállította
előtte a lovát.

- Legelső alkalommal visszakerülnek a vállrojtok, - mondotta neki.

Dolochov ránézett, nem szólt semmit és hajszálnyira se változtatta meg
gúnyosan mosolygó szájának a kifejezését.

- No, most hát rendben vagyunk, - folytatta ezredparancsnok. - A
legénységnek fejenkint egy pohár pálinkát, tőlem, - tette hozzá úgy,
hogy mindenki meghallhassa. - Köszönetemet mindenkinek! Hála Istennek!
- És otthagyván a századot, elment egy másikhoz.

- Mégis csak derék ember, meg lehet lenni mellette, - mondotta
Timochin egy alantasabb tisztnek, a ki ott ment mellette.

- Egy szóval Coeur-király!... (az ezredparancsnokot elkeresztelték
Coeur-királynak) - jegyezte meg mosolyogva az alantas tiszt.

A följebbvalók elégedett hangulata a szemle után a katonákra is
átragadt. A század vígan ment előre. Minden oldalról megszólaltak az
emberek.

- Hogy' van az, mindig azt mondták, hogy Kutuzov vak a félszemére?

- Dehogy is! Mind a kettőre.

- Hadd el, pajtás, szemesebb az, mint te vagy. Még a bakkancsokat meg
a kapczákat is megvizitálta.

- Biz' úgy ám. A mint úgy rásandított a lábamra, azt hittem: no most...

- Az a másik, osztrák, a ki vele volt, mintha csak krétával lett volna
bemázolva. Akár a liszt, vagy az a por, a mivel a fegyvert puczoljuk.

- Nos, Tegyusa!... szólott-é valamit róla, hogy mikor kezdődik a hadd
el hadd, vagy mi? Te közelébb álltál hozzá. Aszondta mindenki, hogy
Brunov[2]-ban már ott áll a Bunnapart[3]!

- Ott áll a Bunnapart! Lám, hogy hazudik a mafla! Mi mindent nem tud!
Most a burkus[4] berzenkedik, de az osztrák majd csak megcsillapítja.
A mint megcsillapodik, akkor oszt a Bunnapart-tal is kikezdünk.
Aszongya, hogy itt áll a Bunnapart! Látnivaló, hogy bolond az
istenadta. Jobb lesz, ha hallgatsz.

- Lám azok az ördöngős kvártélycsinálók! Az ötödik század már ott
tátja a száját a falúban, főzi a kását, mi meg még el se indultunk.

- Az ördögbe is, adj egy kis kétszersültet.

- Adtál te nekem tegnap dohányt? Biz úgy czimbora. No ne, Isten nevében.

- Legalább egy kis pihenőt adnának, de kutyagolhatunk még vagy öt
versztet üres gyomorral. Legalább érzi az ember, hogy megy!

- Persze, hogy jobb volna, ha a nímetek szekérre ültetnének.

- Biz' itt, pajtás, egészen elpusztultak az emberek. Amott, bár
polyákok voltak, mind az orosz császár alattvalói voltak, itt meg,
pajtás, csupa nímet az istenadta.

- Énekesek előre! - hallatszott a kapitány vezényszava.

És különböző sarokból vagy húsz ember ugrott ki a század elé. Az
előénekes, a ki különben dobos volt, arczczal az énekesek felé
fordult, s a kezeivel hadonászva, rázendített egy katona-dalt, mely
úgy kezdődött: "Amott pirkad már a hajnal...", a vége pedig így szólt:
"Biz' úgy, biz' úgy, bajtársak, dicsőség vár reánk Kamenszkij
apóval..." Ezt a dalt Törökországban csinálták, s most Ausztriában is
énekelték, azzal az egy módosítással, hogy "Kamenszkij apó" helyébe
"Kutuzov apót" tették.

A dobos előénekes, egy vagy negyven esztendős délczeg katona, miután
katonásan jól elnyujtotta az utolsó hangot és olyan mozdulatot tett,
mintha a földhöz vágott volna valamit, szigorúan végignézett az énekes
katonákon és elkezdett hunyorgatni. Azután meggyőződvén róla, hogy
minden szem rá van szögezve, úgy tett, mintha valami láthatatlan és
drága holmit emelne a feje fölé, pár pillanatig ott tartotta, majd
kétségbeesetten a földhöz vágta:

Óh én viskóm, én szép portám!

"Én szép portám..." kapta föl utána vagy húsz hang, s a
kézcsörgettyűs, fölszerelésének súlyos volta ellenére is, szilajon
előreugrott s hátrálva a század előtt, vonogatta a vállait és szinte
fenyegetett valakit a csörgettyüivel. A katonák az ének ütemében
hadonásztak a kezeikkel és kiadós léptekkel, önkéntelenül lépést
tartva, mentek előre. A század mögött kerékzörgés, rúgók nyikorgása és
lovak dobogása hallatszott. Kutuzov a kiséretével ment vissza a
városba. A főparancsnok jelt adott, hogy az emberek csak hadd menjenek
pihenő lépésben, s az ének hallatára, a tánczoló közlegény s a század
frissen és vidáman kilépő katonáinak a láttára, az ő, s kisérete
minden tagjának az arczára kiült a megelégedés kifejezése. A
jobbszárny második sorában, a hol a batár a századot utólérte,
önkéntelenül is szembetünt a kékszemű Dolochov alakja, a ki az ének
ütemében különösen fürgén és vidáman lépegetett, s olyan kifejezéssel
nézett a mellette elhaladók arczába, mintha csak sajnálkozott volna
mindenkin, a ki nem volt ott vele együtt a sorban. A Kutuzov
kíséretében levő huszár-zászlótartó, a ki oly pompásan utánozta az
ezredparancsnokot, elmaradt a batártól és odament Dolochovhoz.

Zserkov huszár-zászlótartó egy időben tagja volt Péterváron annak a
hírhedt társaságnak, melynek Dolochov állott az élén. Külföldön aztán
Zserkov mint közkatonát látta viszont Dolochovot, s nem tartotta
szükségesnek őt megismerni. De most, miután Kutuzov is szóba állott a
lefokozott bajtárssal, ő is a régi jóbarát örömével fordult oda hozzá:

- Kedves, jó barátom, hogy' vagy? - kérdezte az ének hangjai mellett,
s megpróbálta a lovát a századdal lépésbe hozni.

- Hogy' vagyok? - felelt Dolochov hidegen, - a mint látod.

A harsogó ének valami különös jelentőséget kölcsönzött annak a
féktelen jókedvnek, a melylyel Zserkov beszélt s annak a szándékos
hidegségnek, mely Dolochov feleletéből szerteáradt.

- Nos, hogy' boldogulsz a föllebbvalóiddal? - kérdezte Zserkov.

- Meg vagyok, jó emberek. Hát te hogy' furakodtál be a törzskarba?

- Kivezényeltek, s ma éppen ügyeletes vagyok.

Elhallgattak.

"Kiszállott a sólyom a jobbik kezéből", - zengett tovább az ének,
önkéntelenül is vidám, eleven érzéseket keltve. Ha nem zengett volna
közbe az ének, alkalmasint egész másként ütött volna ki a beszélgetésük.

- Vajjon igaz az, hogy az osztrákokat megverték? - kérdezte Dolochov.

- Tudja az ördög, azt mondják.

- Én örülök rajta, - felelt Dolochov kurtán és határozottan, mint a
hogy' azt az ének megkívánta.

- Gyere át hozzánk valamelyik este, adunk egy kis Farao-bankot.

- Sok a pénzetek talán?

- Csak gyere.

- Nem lehet, esküt tettem. Nem iszom és nem játszom, míg megint elő
nem léptetnek.

- Ugyan, hiszen az első csetepaténál...

- Majd megválik. - Megint elhallgattak.

- Ha szükséged van bármire, csak gyere át, rendelkezésedre áll az
egész törzskar... - szólott Zserkov. - Dolochov elmosolyodott.

- Soh' se' aggódjál. Ha nekem kell valami, azt nem kérem, hanem
megszerzem magam.

- Ám jó, én csak úgy mondom.

- Én is csak úgy mondom.

- Isten veled.

- Adjon Isten...

Messze látni, magasra látni
Az én szülőföldem táján...

Zserkov megsarkantyúzta a lovát, mely nekitüzesedett, s nem tudván,
melyik lábával ugorjék be, vagy háromszor kirúgott, majd megindult,
elhagyta a századot és az ének ütemében vágtatva, utolérte a batárt.



III.

Kutuzov a szemléről visszatérve, az osztrák tábornok társaságában
bement a szobájába, szólította a segédtisztjét s megparancsolta neki,
hogy hozza be a megérkezett csapatok állapotára vonatkozó jelentéseket
és a Ferdinánd főherczegtől, az elősereg parancsnokától érkezett
leveleket. Bolkonszkij Andrej herczeg a kívánt iratokkal belépett a
főparancsnok szobájába. Az asztalon kiterített térkép mellett ott ült
Kutuzov és a Hofkriegsrath osztrák tagja.

- Áá!... - szólalt meg Kutuzov Bolkonszkijra pillantva, mintegy ezzel
az egy szóval akarván utasítani a segédtisztet, hogy várjon, s
folytatta a francziául megkezdett beszélgetést.

- Én csak azt az egyet mondom, tábornok, - szólott Kutuzov a kifejezés
és a hangsúlyozás olyan választékosságával, mely minden megfontoltan
kiejtett szavát tisztán érthetővé tette. Nyilvánvaló volt, hogy
Kutuzov maga is szívesen hallgatta magát. - Én csak azt az egyet
mondom, tábornok, hogy ha a dolog az én személyes óhajtásomtól függne,
úgy Ferencz császár ő felségének az akarata már rég teljesedésbe ment
volna. Én már rég egyesültem volna a főherczeggel. És higyje el,
becsületemre mondom, hogy nekem személyesen az volna a legnagyobb
örömem, ha a hadsereg főparancsnokságát valami nálamnál hozzáértőbb és
ügyesebb tábornoknak adhatnám át, a minőkben Ausztria annyira
bővelkedik, és elháríthatnám magamról ezt a súlyos felelősséget. De a
körülmények hatalmasabbak szoktak lenni, mint mi, tábornok. - És
Kutuzov olyan kifejezéssel mosolyodott el, mintha csak azt mondotta
volna: "Önnek teljes joga van hozzá, hogy nekem ne higyjen, sőt nekem
tökéletesen mindegy, vajjon hisz-e, vagy sem, arra azonban semmi oka,
hogy ezt nekem meg is mondja. S ez a dolog lényege."

Az osztrák tábornok elégedetlen arczot vágott, de azért kénytelen volt
ugyanoly hangon felelni Kutuzovnak:

- Ellenkezőleg, - mondotta duzzogó és bosszús hangon, mely szavainak
hízelgő értelmével annyira ellentétben állott, - ellenkezőleg, ő
felsége igen sokra becsüli excellentiádnak ebben a közös
vállalkozásban való részvételét; de mi attól tartunk, hogy ez a
késedelmeskedés a derék orosz katonákat és főparancsnokaikat
megfosztja azoktól a babéroktól, a melyeket a harczban aratni szoktak,
- fejezte be ezt a nyilván előre betanult mondást.

Kutuzov, a nélkül, hogy megszünt volna mosolyogni, meghajtotta magát.

- Én pedig arról vagyok meggyőződve, és arra az utolsó levélre
támaszkodva, a melylyel engem Ferdinánd főherczeg ő Fensége
megtisztelt, abból indulok ki, hogy az osztrák csapatok, egy oly
kitűnő ember vezetése alatt, mint Mack tábornok, már döntő győzelmet
arattak, és nem szorulnak többé a mi segítségünkre, - mondotta Kutuzov.

A tábornok elkomolyodott. Bár az osztrákok ütközetéről nem voltak
határozott hírei, nagyon is sok olyan körülmény merült föl, mely a
szállongó kedvezőtlen híreket megerősíteni látszott, úgy, hogy
Kutuzovnak az osztrákok győzelmére vonatkozó föltevése szinte
gúnyképpen hangzott. De Kutuzov udvariasan mosolygott, s még mindig
olyan kifejezés ült az arczán, mely azt mondta, hogy van joga erre a
föltevésre. És csakugyan a Mack hadseregétől kapott utolsó levél a
hadsereg győzelméről és lehető legkedvezőbb strategiai helyzetéről
értesítette őt.

- Add ide csak azt a levelet, - mondotta Kutuzov, Andrej herczeghez
fordulva. - Ime, méltóztatik látni, - és Kutuzov ajkai szögletében
gúnyos mosolylyal németül felolvasta az osztrák tábornoknak Ferdinánd
főherczeg leveléből a következő sorokat: "Egy tömegben, körülbelől
70.000 emberből álló sereg áll rendelkezésünkre, úgy, hogy az
ellenséget, a mennyiben a Lech folyón való átkelést megkisérelné,
megtámadhatjuk és szétverhetjük. Miután Ulm már hatalmunkban van,
megtarthatjuk azt az előnyt, hogy a Duna mindkét partján urak vagyunk,
következésképpen abban az esetben, ha az ellenség nem kelne át a Lech
folyón, mi bármely pillanatban keresztül mehetünk a Dunán s az
ellenség összeköttetési vonalát megszállván, lejjebb ismét
visszatérhetünk az innenső partra és ha az ellenség teljes erejét a mi
hűséges szövetségeseink ellen akarná fordítani, őt ennek a szándékának
a megvalósításában megakadályozhatjuk. Ilyenformán nyugodtan be fogjuk
várni azt az időt, a mikor az orosz császári haderő teljesen föl lesz
készülve, s aztán együttesen könnyen megtaláljuk a módot arra, hogy az
ellenségre megérdemelt sorsát rázúdítsuk."

Kutuzov mélyen felsóhajtott, mikor ezt a mondatot befejezte, és
gyöngéd pillantást vetett a Hofkriegsrath tagjára.

- De bizonyára ön is ismeri, kegyelmes uram, azt a bölcs szabályt, a
mely szerint soh'sem árt, ha az ember kissé sötétebb színben látja a
jövőt, - mondotta az osztrák tábornok, nyilván véget akarván vetni a
tréfának, és rá akarván térni a dologra. Önkéntelenül is egy
pillantást vetett a segédtisztre.

- Bocsásson meg tábornok, - vágott közbe Kutuzov és szintén Andrej
herczeghez fordult. - Kérlek szépen vedd át Kozlovszkijnál a kémeink
jelentéseit. Itt van két levél Noszticz gróftól, itt van Ferdinánd
főherczeg ő fenségének a levele, és még ezek is, - mondotta és néhány
íratot adott át neki. - És mindebből csinálj szépen franczia nyelven
egy emlékiratot, a melyből mindazok az értesülések áttekinthetők
legyenek, melyek az osztrák hadsereg mozdulatairól hozzánk beérkeztek.
S ha készen van, add át ő excellentiájának.

Andrej herczeg annak jeléül, hogy mindjárt az első szónál megértette
nemcsak azt, a mit Kutuzov tényleg mondott, hanem azt is, a mit
mondani akart neki, egyet bólintott. Összeszedte az iratokat,
meghajtotta magát és a puha szőnyegen halkan lépkedve kiment.

Mind a mellett, hogy még nem sok idő telt el azóta, hogy Andrej
herczeg Oroszországot elhagyta, ez alatt az idő alatt máris nagyon
megváltozott. Az arczkifejezésében, a mozdulataiban és a
viselkedésében szinte nyoma se volt már az egykori alakoskodásnak,
kimerültségnek és lomhaságnak; olyan ember benyomását keltette, a
kinek nincs ideje azzal törődni, hogy milyen benyomást kelt másokban,
s a ki valami kellemes és érdekes dologgal van elfoglalva. Az arcz
első sorban önmagával és a környezetével való elégedettséget árult el;
a mosolya és a tekintete vonzóbbá és vidámabbá lett.

Kutuzov, a kit még Lengyelországban ért utól, nagyon szívesen fogadta,
megigérte, hogy nem feledkezik meg róla, megkülönböztette őt a többi
segédtisztektől, elvitte őt magával Bécsbe, s a legkomolyabb
megbízásokat az ő számára tartotta fönn. Bécsből Kutuzov írt régi
bajtársának, Andrej herczeg apjának.

"Az ön fia, - írta neki, - reményt nyújt arra, hogy azok közül a
tisztek közül való lesz, a kik kiválnak a többi közül munkájuk,
kitartásuk és pontosságuk által. Boldognak érzem magamat, hogy ilyen
alárendelt van a kezem alatt."

Kutuzov vezérkarában, a bajtársak közt és egyáltalában az egész
hadseregben, úgy mint a pétervári társaságban is, Andrej herczegnek
kétféle, egymással homlokegyenest ellenkező híre volt. Egyesek - s ez
volt a kisebb rész, - Andrej herczeget valami tőlük és minden más
embertől teljesen különböző embernek ismerték el, nagy sikereket
vártak tőle, hallgattak rá, lelkesedtek érte és utánozták; és ezekkel
az emberekkel szemben Andrej herczeg egyszerűen és kellemesen
viselkedett. Mások, - a többség, - nem szerették, s felfuvalkodott,
rideg és kellemetlen embernek tartották. De ezekkel az emberekkel meg
Andrej herczeg úgy tudott bánni, hogy tiszteletet, sőt félelmet
keltett bennük maga iránt.

Mikor Andrej herczeg Kutuzov szobájából kiment a fogadóterembe,
odalépett bajtársához, Kozlovszkij ügyeletes segédtiszthez, a ki
könyvvel a kezében az ablaknál ült.

- Nos, mi ujság, herczeg? - kérdezte Kozlovszkij.

- Egy előterjesztést kell csinálnunk arról, hogy miért nem megyünk
előre.

- Hát miért nem megyünk?

Andrej herczeg vállat vont.

- Nincs semmi hír Mackról? - kérdezte Kozlovszkij.

- Semmi.

- Ha igaz volna, hogy megverték, úgy már jött volna róla hír.

- Alkalmasint, - szólott Andrej herczeg s a kijárat felé indult, de
ebben a pillanatban az ajtót becsapván, gyors léptekkel jött vele
szemben egy nyilván most érkezett osztrák tábornok, köpenyben, fekete
kendővel bekötött fejjel s mellén a Mária Terézia-renddel. Andrej
herczeg megállt.

- Hol találom Kutuzov főhadvezért? - szólott a tábornok erős német
kiejtéssel, szaporán, s miután körülnézett, minden megállás nélkül
ment tovább a főparancsnok szobája felé.

- A főhadvezér el van foglalva, - mondotta Kozlovszkij odalépvén az
ismeretlen tábornok elé és elállotta az útját. - Kit szabad
bejelentenem?

Az ismeretlen tábornok tetőtől talpig megvetően nézte végig az
alacsony termetű Kozlovszkijt, mintha csodálkozott volna rajta, hogy
van a világon ember, a ki őt nem ismeri.

- A főhadvezér el van foglalva, - ismételte Kozlovszkij nyugodtan.

A tábornok arcza elkomorodott, az ajkai megrándultak s elkezdtek
remegni. Kivette a jegyzőkönyvét, gyorsan ráfirkantott valamit egy
kitépett lapra, átnyújtotta, gyors léptekkel az ablakhoz ment,
belevetette magát egy székbe s úgy nézett végig a szobában lévőkön,
mintha csak azt kérdezte volna, mit bámulnak úgy rá? Azután
hátraszegte a fejét, kinyújtotta a nyakát, mintha mondani akart volna
valamit, de legott elkezdvén, úgy magában, dúdolgatni, valami furcsa
hangot hallatott, mely azonban egyszeriben abban maradt. A
dolgozószoba ajtaja kinyílt s a küszöbön megjelent Kutuzov. A bekötött
fejű tábornok, mintha valami veszedelmet akart volna elkerülni,
lehajolt és vékony lábszárainak nagy és gyors lépteivel odasietett
Kutuzovhoz.

- A szerencsétlen Mack áll ön előtt, - mondotta francziául, elcsukló
hangon.

A szoba ajtajában álló Kutuzov arcza pár pillanatig teljesen
mozdulatlan volt. Azután, mint a hullám, egy ráncz suhant át az
arczán, de a homloka csakhamar elsímúlt; tiszteletteljesen
lehorgasztotta a fejét, lehunyta a szemét, némán előre eresztette
Mackot és betette maga után az ajtót.

Az a már napok óta szállongó hír, hogy az osztrákokat megverték s hogy
Ulmnál az egész hadsereg megadta magát, igaznak bizonyult. Alig egy
félórára rá már minden irányban segédtisztek száguldoztak szét olyan
parancsokkal, melyek arra engedtek következtetni, hogy nemsokára az
orosz csapatok, melyek eddig teljes tétlenségre voltak kárhoztatva,
szintén találkozni fognak az ellenséggel.

Andrej herczeg, a vezérkarban egyike volt azoknak a ritka tiszteknek,
a kiknek legfőbb érdeklődése a háború menete felé fordult.
Megpillantván Mackot és hallván pusztulásának a részleteit, legott
tisztában volt vele, hogy a háború félig már elveszett s megértvén az
orosz hadsereg helyzetének súlyos voltát, élénken el tudta képzelni,
mi vár a seregre, úgyszintén azt a szerepet is, a mely ő reá vár.
Önkéntelenül is az örömnek valami izgató érzése fogta el arra a
gondolatra, hogy az elbizakodott osztrákokat milyen megaláztatás érte,
és arra, hogy esetleg már egy hét múlva tanúja és résztvevője lesz az
oroszok és a francziák első összeütközésének Szuvarov óta. De félt
Bonaparte lángelméjétől, mely esetleg hatalmasabbnak bizonyulhat az
orosz katonák minden hősiességénél, s egyszersmind nem tudta
elképzelni az ő hősének a szégyenét.

Ezektől a gondolatoktól fölizgatva és fölingerelve Andrej herczeg
bement a szobájába, hogy írjon az apjának, a mit naponta meg szokott
volt cselekedni. A folyosón összeakadt a lakótársával Neszviczkijvel
és a bolondos Zserkovval; mint mindig, most is jókat kaczagtak mind a
ketten.

- Mért vagy olyan sötét? - kérdezte Neszviczkij, észrevevén Andrej
herczeg sáppadt arczát és csillogó szemeit.

- Semmi okom rá, hogy jókedvű legyek, - felelt Bolkonszkij.

Ugyanakkor, a mikor Andrej herczeg összeakadt Neszviczkijvel és
Zserkovval, a folyosó másik végéről szembe jöttek vele Strauch osztrák
tábornok, a ki az orosz hadsereg élelmezésének a felügyeletére volt
Kutuzov vezérkarába beosztva és a Hofkriegsrath egy tagja, a ki csak
az este érkezett meg. A széles folyosón elegendő hely volt arra, hogy
a tábornokok és a három tiszt egymás mellett kényelmesen elmenjenek;
de Zserkov, Neszviczkijt félrelökve, lihegő hangon így szólt:

- Jönnek!... Jönnek!... Félre az útból! Kérem csak, az útból!

A tábornokok elmentek mellettük és lerítt az arczukról az a kívánság,
hogy a tisztelet reájuk nézve terhes megnyilatkozásaitól meneküljenek.
A bolondod Zserkov arczán egyszerre megjelent az öröm buta mosolya, a
melyen, úgy látszott, nem tudott erőt venni.

- Kegyelmes uram, - mondotta németül és előre furakodván, odafordult
az osztrák tábornokhoz. - Van szerencsém önöket üdvözölni. -
Lehorgasztotta a fejét és ügyetlenül, mint a tánczolni tanuló
gyerekek, hol egyik, hol a másik lábával csinált egy kanyarítást.

A tábornok, a Hofkriegsrath tagja, szigorú pillantást vetett rá, de
érezvén a buta mosoly komolyságát, nem vonhatott meg tőle egy
pillanatnyi figyelmet. Annak a jeléül, hogy odafigyel, összeránczolta
a homlokát.

- Van szerencsém önöket üdvözölni, Mack tábornok megérkezett, semmi
baja, csak itt van egy kis karczolása, - tette hozzá derült mosolylyal
s a fejére mutatott. A tábornok összeránczolta a homlokát, elfordúlt
és tovább ment.

- Istenem, micsoda naivság! - mondotta bosszúsan, miután pár lépést
tett előre.

Neszviczkij hahotázva ölelte meg Andrej herczeget, de Bolkonszkij még
jobban elsáppadt, bosszús arczkifejezéssel ellökte őt magától és
Zserkovhoz fordult. Az az ideges ingerültség, a melyet Macknak a
látása, a megveretéséről szóló hír, s a czár hadseregére várakozó sors
gondolata ébresztett benne, abban jutott kitörésre, hogy megharagudott
Zserkov esetlen tréfája miatt.

- Ha ön, tisztelt uram, - szólalt meg átható hangon, valamelyest
remegő állal, - bohócz akar lenni, ebben én önt meg nem
akadályozhatom, de ezennel kijelentem, hogy ha még egyszer az én
jelenlétemben mókázni merészkedik, majd megtanítom rá, hogy' viselje
magát.

Neszviczkij és Zserkov annyira elcsodálkoztak ezen a kirohanáson, hogy
tágra nyitott szemekkel és szótlanul bámultak Bolkonszkijra.

- Hát mi van abban, hiszen csak gratuláltam, - mondotta Zserkov.

- Én nem tréfálok önnel; legyen szíves hallgatni! - kiáltott rá
Bolkonszkij, s kézen fogva Neszviczkijt, elment Zserkov mellől, a ki
nem tudta, mit feleljen.

- De hát mi lelt pajtás? - szólt Neszviczkij csillapítólag.

- Hogy-hogy' mi? - szólalt meg Andrej herczeg, s izgatottságában
megállt. - De hát gondold meg, vajjon mik vagyunk mi, vagy tisztek
vagyunk, a kik a czárt és a hazát szolgáljuk s a közös sikeren örülünk
és a közös kudarczon szomorkodunk, vagy pedig lakájok, a kiknek semmi
közük sincs a gazdáik dolgaihoz. Negyvenezer ember elpusztult, a
velünk szövetséges hadsereg megsemmisült, és önök még tréfálkozni
tudnak, - mondotta, mintegy ezzel a franczia mondással is támogatni
akarván a véleményét. - Ez még megbocsátható egy olyan haszontalan
gyerkőcznek, mint az az úr ott, a kit ön barátjául fogadott, de önnek,
önnek nem. Így csak gyerkőczök mulathatnak, - tette hozzá Andrej
herczeg oroszul, franczia kiejtéssel ejtvén ki ezt a szót, mert
észrevette, hogy Zserkov is meghallhatja. Várt: nem felel-e valamit a
zászlótartó. De a zászlótartó elfordult és eltávozott a folyosóról.



IV.

A pavlogradi huszárezred két mérföldnyire állott Braunautól. Az a
század, a melyben Rosztov Nikolaj mint hadapród szolgált, Salzeneck
német faluba volt bekvártélyozva. A századparancsnok, Deniszov
százados számára, a ki az egész lovas hadosztályban Deniszov Vaszjka
név alatt volt ösmeretes, a legjobb lakást jelölték ki a faluban.
Rosztov hadapród azóta, hogy az ezredet Lengyelországban utólérte,
együtt lakott a századparancsnokkal.

Október 6-án, ugyanazon a napon, melyen a főhadiszálláson Mack
veresége hírére fenekestül felfordult minden, a század törzsében
nyugodtan folyt tovább a tábori élet. Deniszov, a ki egész éjjel
kártyázott és veszített, még nem volt otthon, mikor Rosztov kora
reggel már visszatért volt a takarmányszerzésről. Rosztov hadapród
egyenruhában odalovagolt a lépcsőhöz, megrántotta a lovát, fiatalosan
hajlékony mozdulattal kihúzta a lábát a kengyelből, mintha csak nem
birt volna a lovától megválni, egy darabig állva maradt a kengyelben,
végre leugrott és odahívta a legényét.

- Áá, Bondarenko, lelkem, - szólt oda a huszárnak, a ki hanyatt-homlok
rohant a lova felé. - Jártasd csak meg pajtás, - szólott azzal a
bizalmas és vidám gyöngédséggel, a melylyel a jónevelésű fiatal
emberek, mikor boldogok, mindenkivel érintkezni szoktak.

- Igenis, kegyelmes uram, - felelt a kisorosz huszár s vidáman
megrázta a fejét.

- Vigyázz ám rá s jártasd meg jól.

Egy másik huszár is odarohant a lóhoz, de Bondarenko már átvette volt
a kantárszárakat. Nyilvánvaló volt, hogy a hadapród nem igen
fukarkodott a borravalóval s hogy előnyös volt neki szolgálni. Rosztov
megsímogatta a lova nyakát, majd a farát és megállott a lépcsőn.

"Pompás! Ez lesz aztán a ló!" - mondotta magában mosolyogva s kardját
a kezébe fogva, és sarkantyúit pengetve, fölszaladt a lépcsőn. A német
gazda, a testén ujjas, hálósipka a fején, kezében az a villa, a
melylyel a trágyát hajigálta, kikukkant a tehénistállóból. A mint
Rosztovot megpillantotta legott földerült az arcza, vidáman mosolyogva
és hunyorgatva ismételgette: "Jó reggelt, jó reggelt!" - nyilván
örömét lelvén abban, hogy a fiatal embert üdvözölheti.

- Már munkában! - mondotta Rosztov ugyanazzal a bizalmas és örömteljes
mosolylyal, mely élénk arczáról egy pillanatra se tűnt el. - Éljenek
az osztrákok! Éljenek az oroszok! Hurrá Alexander császár! - fordult
oda a némethez, s többször ismételte ezeket szavakat, melyeket a német
gazdától oly sokszor hallott. A német elmosolyodott, egészen előkerült
a tehénistálló ajtaja mögül, lekapta a sipkáját, s a feje fölött
lengetve, elkiáltotta magát:

- És éljen az egész világ!

Rosztov is megcsóválta a sapkáját a feje fölött, mint a német, és
mosolyogva kiáltotta: "vivát az egész világ!" Bár sem a németnek, a ki
a tehénistállóját takarította, se Rosztovnak, a ki most jött vissza
egy szekér szénával, semmi különös oka sem volt az örömre, mindaketten
boldog elragadtatással és testvéri szeretettel néztek egymásra, a
kölcsönös szeretet jeléül bólogattak egymásnak s mosolyogva mentek
szét, a német az istállóba, Rosztov pedig a szobájába, a melyben
együtt lakot Deniszovval.

- Hol a gazda, - kérdezte Lavruskától, Deniszov legényétől, a kit az
egész ezredben nagy kópénak ösmertek.

- Az este óta nem volt itthon. Nyilván megint elúszott, - felelt
Lavruska. - Ösmerem én már, a mikor nyer, későn jön haza, hogy
eldicsekedjék vele, de ha még reggel sincs itthon, ez annyit tesz,
hogy elúszott - és bosszúsan kerül haza. Parancsol kávét?

- Ide vele, ide vele.

Tíz percz mulva Lavruska behozta a kávét.

- Most jön! - mondotta. - No most baj lesz.

Rosztov kipillantott az ablakon és meglátta a hazatérő Deniszovot.
Deniszov pirosarczú, csillogó fekete szemű, bozontos fekete bajúszú és
hajú alacsony emberke volt. Kigombolt mente, ránczos, bő bugyogó volt
rajta, a tarkóján meg gyűrött huszársipka fityegett. Sötéten,
lehorgasztott fejjel közeledett a lépcső felé.

- Lavvuska, - kiáltott föl hangosan és bosszúsan, nem tudván az r-ret
kimondani. - Vedd el hát, te mafla!

- Hiszen veszem már, - felelt Lavruska.

- Áá! Te máv fönn vagy, - szólott Deniszov a szobába lépve.

- Már régen, - felelt Rosztov, - már szénáért is voltam, és Fräulein
Mathild-ot is láttam.

- No lám, én meg elúsztam az este, pajtás, mint a vízbefojtott kutya,
- kiáltott föl Deniszov. - Ilyen malheuv, de ilyen malheuv!... A mint
elmentél, vége volt. Hé, teát ide.

Deniszov összeránczolta a homlokát, majd vicsorogva kimutatta
erőteljes, kurta fogsorát, s mindkét kezének rövid ujjaival elkezdte
fölborzolni sűrű, kóczos fekete haját.

- Az övdög is vitt el ahhoz a Patkányhoz - (ez egy tisztnek volt a
csúfneve), mondotta, miközben mindkét kezével megdörzsölte az arczát
és a homlokát. - Képzeld csak, egyetlen, de egyetlen valamive való
kávtyát sem adott. - Deniszov fogta s a markába szorította az égő
pipát, melyet a legénye nyújtott oda neki, s verte vele a padlót,
miközben kiszórta belőle a tüzet és tovább kiabált.

- Dupla vagy semmi, dupla vagy semmi!

Még jobban szétszórta a tüzet, összetörte a pipát és elhajította.
Azután elhallgatott s csillogó, fekete szemével egyszerre vidáman
ránézett Rosztovra.

- Legalább asszonyok lettek volna. De ott az iváson kívül - igazán nem
lehet egyebet tenni. Báv máv veszekednénk mielőbb...

- Hé, ki van ott? - fordult az ajtó felé, nagy csizmák lépteit,
sarkantyúpengést és tiszteletteljes torokköszörülést hallván.

- Az őrmester! - jelentette Lavruska. Deniszov még jobban
összeránczolta a homlokát.

- Útálatos, - dörmögte s odalökött egy erszényt, a melyben néhány
arany csengett. - Vosztov, olvasd meg lelkem, mennyi mavadt, aztán
dugd az evszényt a pávnám alá, - mondotta s kiment az őrmesterhez.

Rosztov fogta a pénzt és gépiesen szétválasztva és csomókba rakva a
régi és az új aranyakat, elkezdte olvasni őket.

- Áá! Telyanin! Adj' Isten! Ugyan megkoppasztottak az este, -
hallatszott Deniszov hangja a szomszéd szobából.

- Kinél? - Bykovnál, a Patkánynál?... - Tudtam előre, - mondotta egy
vékonyka hang, s belépett a szobába Telyanin hadnagy, egy ugyanabból a
századból való, alacsonytermetű tiszt.

Rosztov a párna alá rejtette az erszényt és megszorította a tisztnek
izzadt kis kezét. Telyanint a hadjárat előtt helyezték el valamiért a
testőrségtől. Az ezrednél nagyon jól viselte magát, de azért nem
szerették és különösen Rosztov nem tudta legyőzni és palástolni iránta
való teljesen indokolatlan ellenszenvét.

- Nos, fiatal ember, - hogy viseli magát az én Gracsikom? - kérdezte
(Gracsik egy csikó volt, melyet Telyanin adott el Rosztovnak). A
hadnagy soha se nézett a szemébe annak, a kivel beszélt; folyton egyik
tárgyról a másikra ugráltak a szemei. - Láttam, épp az imént jött haza
rajta...

- Igen, szó sincs róla, jó ló, - felelt Rosztov, bár 700 rubelt adott
érte, s bizony felényit sem ért meg. - Csak mintha a bal első
lábára... sántítana - tette hozzá.

- Tán meghasadt a patája! Ez semmi. Majd én megtanítom, megmutatom,
hogy' kell szegelni.

- Jó, mutassa meg, kérem, - mondotta Rosztov.

- Megmutatom, persze meg, hisz' ez nem titok. De hígye meg, hálás lesz
még nekem ezért a lóért.

- Majd tüstént elővezettetem, - szólott Rosztov, meg akarván
szabadulni Telyanintól és kiment, hogy a lovát elővezettesse.

Deniszov, pipával a szájában, ott kuporgott az előszoba küszöbén az
őrmesterrel, a ki jelentést tett neki valamiről. Mikor Rosztovot
megpillantotta, összeránczolta a homlokát s a válla fölött
hüvelykujjával a szoba felé mutatva, a melyben Telyanin volt, undorral
megrázkódott.

- Jaj, de ki nem állhatom azt a ficzkót, - mondotta, nem törődve
azzal, hogy az őrmester is ott van.

Rosztov vállat vont, mintha csak azt mondta volna: "Én sem, de hát
mitévő legyek!" - s miután intézkedett, visszatért Telyaninhoz.

Telyanin éppen olyan lomhán ült ott, mint a hogy' Rosztov hagyta, s
kis fehér kezeit dörzsölgette.

"Vannak ilyen kiállhatatlan pofák", - gondolta magában Rosztov, mikor
a szobába lépett.

- Nos, intézkedett, hogy a lovát elővezessék? - kérdezte Telyanin,
miközben fölkelt és közönyösen körülnézett.

- Igen.

- Akkor hát gyerünk ki mi is. Én csak azért jöttem, hogy Deniszovtól a
tegnapi parancsot megtudjam. Megkapta, Deniszov?

- Még nem. Hova mennek?

- Meg akarom tanítani ezt a fiatal embert, hogy' kell lovat patkolni,
- mondotta Telyanin.

Kimentek a lépcsőre s onnan az istállóba. A hadnagy megmutatta, hogy'
kell szegelni és elment haza.

Mikor Rosztov visszatért, egy palaczk pálinka egy kolbász állott az
asztalon. Deniszov ott ült az asztal mellett és serczegett a tolla a
papíroson. Sötéten nézett Rosztov arczába.

- Neki írok, - mondotta. Tollal a kezében rákönyökölt az asztalra, és
nyilván örülvén az alkalomnak, hogy szaporán elmondhatja mindazt, a
mit írni akart, elreczitálta Rosztovnak az egész levelet. - Látod
pajtás - mondotta. - Mi alszunk, a míg nem szevetünk, a pov gyevmekei
vagyunk... de a mint szevetsz, Isten vagy, tiszta vagy, mint a
tevemtés első napján... Hát az megint kicsoda? Kevgesd a pokolba. Nem
évek vá! - kiáltott rá Lavruskára, a ki minden megszeppenés nélkül
lépett oda hozzá.

- Hát ki volna. Százados úr maga rendelte ide. Az őrmester jött el a
pénzért.

Deniszov összeránczolta a homlokát, akart valamit kiáltani, de jobbnak
látta hallgatni.

- Útálatos egy dolog, - mormogta magában. - Mennyi pénz mavadt ott az
evszényben? - kérdezte Rosztovtól.

- Hét új és három régi.

- Oh, de utálatos! Nos, mit állsz itt te madávijesztő, küldd be hát az
ővmestevt! - kiáltott Lavruskára.

- Kérlek, Deniszov, végy az én pénzemből, lásd, nekem van, - szólott
Rosztov elpirulva.

- Nem szevetek az alávendeltjeimtől venni, nem szevetek, - dünnyögte
Deniszov.

- De ha tőlem, mint bajtársadtól nem fogadsz el pénzt, ezzel
megbántasz ám nagyon. Igazán mondom, nekem van, - ismételte Rosztov.

- Nem kell, ha mondom. - És Deniszov odament az ágyhoz, hogy a párna
alól elővegye az erszényt.

- Hova tetted, Vosztov?

- Az alsó párna alá.

- De nincs ott! - Deniszov mind a két párnát ledobta a földre. Az
erszény nem volt ott. - Mi a csuda ez!

- Megállj, tán leejtetted, - szólott Rosztov, s egyenkint fölszedte és
megrázta mind a két párnát. Fogta és lerázta a takarót is. Az erszény
nem volt sehol.

- Talán csak nem felejtettem el? Nem, még furcsának találtam, hogy te,
mintha csak kincset dugnál a fejed alá, - mondotta Rosztov. - Én
odatettem az erszényt. De hát hol van? - fordult oda Lavruskához.

- Én benn se voltam. A hová tették, ott kell lenni.

- De ha nincs.

- Mevt mindent csak úgy odahánynak, aztán megfeledkeznek vóla. Jó lesz
a zsebeket is megnézni.

- Nem, ha nem gondoltam volna a kincsre, - szólott Rosztov, - de
tisztán emlékszem, hogy odatettem.

Lavruska föltúrta az egész ágyat, alája is, az asztal alá is benézett,
összehányta az egész szobát, majd a szoba közepén megállt. Deniszov
szótalanul követte Lavruska mozdulatait és mikor Lavruska csodálkozva
megrázta a kezét, azt mondván, hogy nincs sehol, rápillantott Rosztovra.

- Vosztov, ne gyevekesked...

Rosztov magán érezvén Deniszov tekintetét, fölemelte a szemeit, de
legott lesütötte őket. Minden vére, mely addig valahol a gégéje alatt
volt elzárva, az arczába és a szemeibe tolult. Alig bírt lélekzetet
venni.

- A szobában pedig a hadnagy úron és magukon kívül nem volt senki. Itt
kell hát lenni valahol, - mondotta Lavruska.

- Nos hát, te övdöngős ficzkó, mozogj, kevesd, - kiáltott föl
egyszerre Deniszov bíborpirosra vált arczczal és fenyegető mozdulattal
rávetette magát a legényére. - Nekem meglegyen az az evszény, mevt
lecsukatlak! Mindnyájotokat lecsukatlak!

Rosztov még egy pillantást vetett Deniszovra, elkezdett begombolkozni,
felcsatolta a kardját s a fejébe csapta a sipkáját.

- Azt mondom neked, hogy előkevüljön az az evszény, - ordított
Deniszov, s megrázván a legény vállát, odaszorította őt a falhoz.

- Deniszov, ne bántsd; én már tudom, ki vitte el. - szólott Rosztov az
ajtó felé indulva, a nélkül, hogy a tekintetét fölemelte volna.

Deniszov megállt, eltünődött és nyilván megértvén azt, a mire Rosztov
czélzott, megfogta a kezét.

- Badavság! - kiáltott föl úgy, hogy a nyakán és a homlokán, mint a
kötél, oly vastagra dagadtak az erei.

- Elment az eszed, ha mondom, ezt én nem engedhetem meg. Az evszénynek
itt kell lenni, megnyúzom ezt a gazembevt, és itt is lesz.

- Én tudom, ki vitte el, - ismételte Rosztov remegő hangon és az
ajtóhoz ment.

- Én meg azt mondom neked, ezt meg ne mevészeld tenni, - ordított
Deniszov a hadapródra rontva, hogy őt föltartóztassa. De Rosztov
kitépte a kezeiből a kezét, és olyan dühvel, mintha Deniszov
legnagyobb ellensége lett volna, egyenesen és határozottan
rámeresztette a szemeit.

- Tudod-e, hogy mit beszélsz? - kérdezte reszkető hangon - kívülem
senki sem volt a szobában. Következésképpen, ha nem az, akkor...

Nem tudta befejezni és kirohant a szobából.

- Eh, vigyen el az övdög téged is, meg mindenkit, - ezek voltak az
utolsó szavak, a melyeket Rosztov hallott.

Rosztov elment Telyanin lakására.

- A gazdám nincs itthon, a törzskarhoz ment, - mondotta neki Telyanin
legénye. - Történt talán valami? - tette hozzá a legény, a kit
meglepett a hadapród feldúlt ábrázata.

- Nem, semmi.

- Csak valamicskével előbb tetszett volna jönni, - szólott a legény.

A törzskar három versztnyire volt Salzenecktől. Rosztov nem ment haza,
hanem felülvén a lovára, ellovagolt a törzskarhoz. Abban a faluban,
melyben a törzskar állomásozott, volt egy fogadó, a melybe a tisztek
járni szoktak; a lépcső előtt megpillantotta Telyanin lovát.

A fogadó második szobájában ott ült a hadnagy egy tál sültkolbász és
egy palaczk bor mellett.

- Óh, ön is itt van, fiatal ember, - mondotta mosolyogva és magasan
felhúzta a szemöldökét.

- Igen, - szólott Rosztov, mintha nagy megerőltetésébe került volna
ezt az egy szót is kimondania, és odaült a szomszéd asztalhoz.

Mind a ketten hallgattak; még két német és egy orosz tiszt ült a
szobában. Mindannyian hallgattak és nem hallatszott más, mint az
evőeszközök csörömpölése és a hadnagy csámcsogása. Mikor Telyanin a
reggelijét befejezte, egy kettős erszényt vett ki a zsebéből, fölfelé
hajlott kis fehér ujjaival félrehúzta róla a gyűrűt, elővett egy
aranyat s a szemöldökeit felhúzva, odaadta a pinczérnek.

- Csak kérem, szaporán, - mondotta.

Az arany új volt. Rosztov fölállt és odalépett Telyaninhoz.

- Legyen szíves, mutassa azt az erszényt, - mondotta halk, alig
hallható hangon.

Telyanin révedező szemekkel, de még mindig fölhúzott szemöldökkel
odaadta neki az erszényt.

- Igen, szép kis erszény... Igen... igen... - mondotta s egyszerre
elsápadt. - Nézze csak meg jól, fiatal ember, - tette hozzá.

Rosztov a kezébe vette az erszényt, s hol ezt, hol a benne lévő pénzt,
hol Telyanint nézte. A hadnagy, szokása szerint körülnézett, s
egyszerre, mintha feltünően fölvidult volna.

- Majd ha Bécsben leszünk, otthagyom az egészet, de itt, ezekben a
mocskos fészkekben azt se tudja az ember, mit kezdjen vele, - mondotta
- no adja ide, fiatal ember, menni akarok.

Rosztov hallgatott.

- Hát maga miért jött? Szintén reggelizni! Jól tartják ám itt az
embert, - folytatta Telyanin. - Adja hát ide. - Kinyújtotta a kezét az
erszény után. Rosztov eleresztette. Telyanin fogta az erszényt, s
kezdte beleereszteni a lovagló-nadrágja zsebébe, miközben a
szemöldökei hanyagúl felszöktek, az ajkai könnyedén kinyíltak, mintha
csak azt mondták volna: "Igen, igen, a zsebembe teszem az erszényemet,
ez roppant egyszerű dolog, a mihez senkinek semmi köze".

- Nos, mi az, fiatal ember? - mondotta s felsóhajtván, fölrántott
szemöldökei alól egyenesen Rosztov szemei közé nézett. És a villamos
szikra gyorsaságával a szemeknek valami szikrája czikázott ide s tova
Telyanin és Rosztov szemei közt, a mi alig tartott egy pillanatnál
tovább.

- Jőjjön ide, - mondotta Rosztov és megfogta Telyanin kezét. Szinte
odarántotta őt az ablakhoz. - Ez a pénz Deniszové, ön tőle lopta... -
suttogta a fülébe.

- Micsoda?... Micsoda?... Hogy' merészel? Micsoda?... - szólott
Telyanin. De ezek a szavak úgy hangzottak, mint valami panaszos,
kétségbeesett fölkiáltás, mely bocsánatért rímánkodik. Alig hogy
Rosztov ezt a hangot meghallotta, legördült a szívéről a kétség nehéz
köve. Megörült és ugyanabban a pillanatban megsajnálta ezt az előtte
álló szerencsétlen embert, de most már a végére kellett járnia a
megkezdett dolognak.

- Isten tudja, mit gondolnak majd itt a többiek, - mormogta Telyanin,
fogta a sipkáját s bement egy üres kis szobába, - ezt tisztába kell
hoznunk...

- Én ezt tudom és be is bizonyítom, - szólott Rosztov.

- Én...

Telyanin rémült és sápadt arczának minden izma elkezdett remegni; a
szemei is folyton révedeztek, de valahol mélyen lenn, a nélkül, hogy
Rosztov arczáig emelkedtek volna és egyszerre halk szipogás hallatszott.

- Gróf!... ne tegyen tönkre egy fiatal embert... ime, itt az a
szerencsétlen pénz, fogja... - Odalökte a pénzt az asztalra. - Nekem
öreg apám, édes anyám van!...

Rosztov, kitérvén Telyanin tekintete elől, fogta a pénzt és szó nélkül
kiment a szobából. De az ajtóban megállt és visszafordult.

- Istenem, - mondotta könnybe lábadt szemekkel, - hogy' tudott
ilyesmit tenni?

- Gróf, - szólott Telyanin, s közeledni kezdett hozzá.

- Ne nyúljon hozzám, - mondotta Rosztov félrehúzódva. - Ha szüksége
van rá, ám vegye vissza ezt a pénzt. - Odalökte neki az erszényt és
kisietett a fogadóból.



V.

Ugyanaznap este Deniszov lakásán a század tisztjei élénken vitatkoztak.

- Én csak azt mondom Rosztov, hogy önnek bocsánatot kell kérnie az
ezredparancsnoktól, - szólott a rikítóvörös, izgatott Rosztovhoz
fordulva egy dereshajú, bozontos bajuszú és ránczos arczú, magas
termetű törzskari százados. - Kirszten törzskari századost valami
becsületbeli ügy miatt háromszor lefokozták, s mind a háromszor megint
fölvergődött.

- Én nem tűröm el senkitől, hogy engem hazugsággal vádoljon! -
kiáltott föl Rosztov. - Ő mondta nekem, hogy hazudom, én meg azt
vágtam vissza, hogy ő hazudik. S e mellett meg is maradok. Mindennap
rapportra rendelhet, le is csukathat, de arra senki se fog
rákényszeríteni, hogy bocsánatot kérjek tőle, mert ha ő, mint
ezredparancsnok magához méltatlannak tartja azt, hogy nekem elégtételt
adjon, akkor...

- De megálljon hát batyuska, hallgasson rám, - vágott közbe a
törzskari kapitány mély basszus hangján, s nyugodtan pödörgette hosszú
bajuszát. - Ön egy bajtársáról több tiszt jelenlétében azt állítja az
ezredparancsnok előtt, hogy lopott...

- Arról már én nem tehetek, hogy ez a beszélgetés tisztek jelenlétében
folyt. Lehet, hogy előttük nem kellett volna beszélnem, de én nem
vagyok diplomata. Azért is lettem huszár, mert azt hittem, hogy itt
nincs az embernek szüksége semmiféle körmönfontságra, ő meg azt mondja
nekem, hogy hazudom... ám akkor adjon hát elégtételt.

- Ez mind szép és jó, azt senki se gondolja, hogy ön gyáva, de nem is
erről van most szó. Kérdezze csak meg Deniszovot, hallott-e ilyet
valaha, hogy egy hadapród elégtételt kért volna az ezredesétől?

Deniszov az ajkába harapva, sötét ábrázattal hallgatta a vitát, s
szemlátomást semmi kedve se volt beleelegyedni. A törzskari kapitány
kérdésére tagadólag rázta a fejét.

- Ön tisztek előtt beszélt az ezredparancsnoknak erről a
becstelenségről, - folytatta a törzskari százados. - Bogdanycs
(Bogdanycsnak hívták az ezredparancsnokot) önt észre akarta téríteni.

- Dehogy' is akart észre téríteni, egyszerűen azt állította, hogy nem
mondok igazat.

- Nos igen, ön meg mindenféle badarságot összehadart néki, s ezért
kell bocsánatot kérnie tőle.

- Nincs eset rá! - kiáltott föl Rosztov.

- Ezt nem hittem volna önről, - mondotta a törzskari kapitány komolyan
és szigorúan. - Ön nem akar bocsánatot kérni, pedig batyuska, nemcsak
őt, hanem az egész ezredet, bennünket valamennyiünket megbántott. A
dolog úgy áll, hogy önnek tanácsot kellett volna kérnie az iránt, hogy
ebben az ügyben mitévő legyen; e helyett azonban fogta magát s
elkezdett sápítozni a tisztek előtt. Mitévő legyen most az
ezredparancsnok? Törvény elé állítsa az illető tisztet és meggyalázza
az egész ezredet? Egyetlen semmirekellő miatt szégyent hozzon az egész
ezredre? Önnek tán ez a nézete? De a miénk nem az. És Bogdanycs derék
ember, egyszerűen megmondta önnek, hogy nem mond igazat. Kellemetlen
dolog, de ki tehet róla, batyuska, ön maga mászott bele. És most,
mikor az egész dolgot el akarják simítani, ön puszta
fölfuvalkodottságból nem akar bocsánatot kérni, hanem mindent el akar
mondani. Ön sértve érzi magát az által, hogy kihallgatásra rendelik, s
hogy bocsánatot kellene kérnie egy becsületes, régi tiszttől! Már
akármilyen ember volna is Bogdanycs, mégis csak becsületes, bátor,
régi tiszt; ön tehát sértve érzi magát, de az ezredet meggyalázni, az
önnek semmi? - A törzskari kapitány hangja elkezdett remegni. - Ön még
nagyon rövid ideje van az ezrednél, aztán meg ma itt van, holnap
elteszik valahová segédtisztecskének, bánja is ön, ha majd azt
mondogatják: "A pavlogradiak közt tolvajok vannak!" De nekünk nem
mindegy! Ugy-e, Deniszov? Ugy-e, hogy nem mindegy?

Deniszov még mindig hallgatott és meg se moczczant, csak olykor nézett
rá csillogó, fekete szemeivel Rosztovra.

- Önnek drága az ön felfuvalkodottsága, s nem akarózik bocsánatot
kérni, - folytatta a törzskari kapitány, - nekünk öregeknek pedig, a
kik itt nőttünk föl, s ha Isten is úgy akarja, itt is fogunk meghalni,
az ezredben, nekünk pedig az ezred becsülete drága, s ezt Bogdanycs is
tudja. De mennyire drága, batyuska! Ez pedig nem szép, nem szép!
Sértve érzi-e magát általa, vagy sem, az nekem tökéletesen mindegy, én
azért a tiszta igazságot mindig kimondom. Nem szép!

S a törzskari százados fölkelt és elfordult Rosztovtól.

- Igaza van, az övdögbe is! - kiáltott Deniszov felugorva. - Nos,
Vosztov, nos!

Rosztov hol pirulva, hol sápadtan nézett egyik tisztről a másikra.

- Nem, uraim, nem... ne higyjék azt... én teljesen értem, hiába
gondolkodnak úgy én rólam... én, nekem is... én is csak adok az ezred
becsületére... hogy mennyit? Azt majd tettel bizonyítom be, én is
érzem a zászló becsületét,... szóval hát igaz, bűnös vagyok!... -
Könnyek csillogtak a szemében. - Bűnös, nagyon bűnös vagyok! Nos hát,
mit kívánnak még?...

- Ez már beszéd, gróf, - kiáltott föl a törzskari kapitány, feléje
fordulva, és nagy kezével megveregette a vállát.

- Mondom néked, - kiáltotta Deniszov, - pompás egy fiú.

- Így már jól van, gróf, - ismételte a törzskari kapitány, mintegy a
czímével akarván őt a vallomásáért megtisztelni. - Menjen és kérjen
bocsánatot, kegyelmes uram, úgy, úgy.

- Uraim, mindent megteszek, senki tőlem egy árva szót se hall többet,
- szólott Rosztov könyörgő hangon, - de bocsánatot nem kérhetek,
Istenemre nem kérhetek. Már hogy kunyorálhatnék bocsánatot, akár egy
gyerek!

Deniszov elmosolyodott.

- Annál rosszabb önre. Bogdanycs bosszúálló ember, majd megadja még az
árát a makacsságának, - szólott Kirszten.

- Istenemre mondom, ez nem makacsság! Meg se mondhatom, hogy mit
érzek, meg se mondhatom.

- Ám legyen, - mondotta a törzskari kapitány. - Nos, és az a
semmirekellő, hová lett? - kérdezte Deniszovtól.

- Beteget jelentett, és holnap a pavancs szevint kizávjuk, - felelt
Deniszov.

- Betegség is ám ez, másként lehetetlen volna megmagyarázni, -
jegyezte meg a törzskari kapitány.

- Akáv betegség, akáv nem, de szemem elé ne kevüljön többé, - mevt
megölöm, - ordította Deniszov vérszomjasan.

Belépett a szobába Zserkov.

- Hát te hogy' kerülsz ide? - fordultak hozzá a tisztek mind.

- Urak, indulunk. Mack egész hadseregével együtt megadta magát.

- Hazudsz!

- Magam láttam.

- Hogyan? Magát Mackot láttad? Testestől, lelkestől?

- Indulás! Indulás! Egy palaczkot neki ezért az ujságért. Hogy'
kerültél ide?

- Megint kitettek az ezredhez, a miatt az ördöngös Mack miatt. Egy
osztrák tábornok panaszt tett ellenem. Gratuláltam neki, a miért Mack
visszakerült... De Rosztov, hát téged mi lelt, akár csak gőzfürdőből
jönnél?

- Bajtárs, mi már második napja, ugyancsak benne vagyunk a csávában.

Bejött az ezred segédtisztje és megerősítette a Zserkov által hozott
hírt. Másnapra ki volt adva a parancs az indulásra.

- Indulás, urak!

- No, hála Istennek, úgy is eleget rostokoltunk már.



VI.

Kutuzov visszavonult Bécs felé, s úgy az Inn folyón, (Braunaunál) mint
a Traun folyón (Lincznél) fölégette maga után a hidakat. Az orosz
sereg október 23-án kelt át az Enns folyón. Délben a híd mindkét
oldalán orosz szekerek, tüzérség és hadoszlopok vonultak keresztül Ems
városán. Langyos, esős őszi nap volt. Az a tágas kilátás, mely a hidat
fedező orosz ütegek által elfoglalt dombról nyílt, majd hirtelen a
ferde eső szürkés függönyébe burkolózott, majd ismét földerült, mintha
csak fénymázzal lettek volna bevonva, messziről és tisztán láthatókká
lettek a tárgyak a csillogó napfényben. A domb lábánál fehér házaival,
vörös tetőivel, templomával és hídjával, melynek mindkét oldalán
szorongva hömpölyögtek tova az orosz csapatok nagy tömegei, kis
városka látszott. A Duna kanyarulatánál hajók látszottak, meg egy
sziget, rajta kastély és park, melyet a Dunába torkolló Enns habjai
locsoltak, látszott továbbá a Duna sziklás és fenyvesekkel elborított
balpartja, zöld hegyekkel és kékellő völgyekkel. Látszottak végre egy
zárdának a szinte érintetlen fenyő-őserdőből ég felé nyúló tornyai, és
messze elől, az Enns túlsó partján egy hegyen az ellenség lovas járőrei.

Az ágyúk előtt, egy segédtiszt társaságában, egy tábornok, a hátvéd
parancsnoka állott a dombon és látcsövével a terepet tanulmányozta.
Valamivel hátrább egy ágyúmozdony hátsó részén ott ült Neszviczkij, a
kit a főparancsnok vezényelt ki a hátvédhez. Az a kozák, a ki
Neszviczkijt kísérte, átnyújtott neki egy tarisznyát és egy palaczkot,
s Neszviczkij pástétommal és valódi dupla köménypálinkával vendégelte
meg tiszttársait. A tisztek, ki térdre ereszkedve, ki pedig törökösen
ülve a nedves füvön, örömmel gyültek össze körülötte.

- Nem is volt ám olyan bolond az az osztrák herczeg, a ki ott azt a
kastélyt építtette. Pompás egy hely. De hát önök mért nem látnak
hozzá? - szólott Neszviczkij.

- Nagyon szépen köszönöm, herczeg, - felelt az egyik tiszt, a kinek
örömet szerzett, hogy egy ilyen tekintélyes törzskari emberrel
érintkezhetett. - Gyönyörű egy hely. Mi közvetlenül a park mellett
jöttünk el, két szarvast is láttunk, hát még az a palota milyen remek!

- Nézze csak, herczeg, - szólott a másik, a ki nagyon szeretett volna
még egy pástétomot venni, de restellte, s azért úgy tett, mintha a
vidéket nézné, - nézze csak, ott a mi gyalogosaink már együtt vannak.
Ott a réten ni, a falu mögött, hárman czipelnek valamit. Megszállják
azt a kastélyt, - mondotta észrevehető megelégedéssel.

- Az is, az is helyes, - mondotta Neszviczkij. - De a mit én
szeretnék, - tette hozzá, szép szájában egy falat pástétomot
majszolva, - az az, hogy eljussunk oda ni. - Rámutatott a tornyos
zárdára, mely a hegytetőn látszott. Elmosolyodott, a szemei
összehúzódtak, majd ismét földerültek. - Az volna ám jó, uraim!

A tisztek elmosolyodtak.

- Legalább kissé ráijeszthetnénk az apáczákra. Azt mondják, hogy
olaszok, és fiatalok is vannak köztük. Komolyan mondom, öt esztendőt
is szívesen odaadnék az életemből!

- Unják is magukat nyilván, - jegyezte meg mosolyogva egyik bátrabb
tiszt.

E közben egy a kísérethez tartozó tiszt, a ki legelől állott, valamit
mutatott a tábornoknak; a tábornok legott belenézett a látcsövébe.

- Úgy van, csakugyan úgy van, - szólott a tábornok bosszúsan s a
látcsövet a szemei előtt leeresztvén, vállat vont, - úgy van,
összeütközés lesz az átkelésnél. De mit is késlekednek ott?

A túlsó parton szabad szemmel is látható volt az ellenséges üteg, a
melyből tejfehér füst szállott föl. A füst nyomában távoli dördülés
hallatszott, és látni lehetett, a mint a mi csapataink sietve vonúltak
a híd felé.

Neszviczkij nagyot fújva fölállott és mosolyogva odament a tábornokhoz.

- Nem parancsol valamit enni, kegyelmes uram? - kérdezte.

- Nem jól áll a dolog, - jegyezte meg a tábornok, a nélkül, hogy
felelt volna neki, - a mieink megkéstek.

- Ne menjek tán oda, kegyelmes uram? - kérdezte Neszviczkij.

- Bizony, csak menjen kérem, - szólott a tábornok, ismételvén azt, a
mit egyszer már részletesen elmondott, - és mondja meg a huszároknak,
hogy ők maradjanak utoljára, s a mint parancsoltam, égessék föl maguk
után a hídat, és vizsgálják meg még egyszer a hídon a robbantó
anyagokat.

- Igenis, - felelt Neszviczkij.

Odahívta a kozákot a lovával, összeszedette a tarisznyát és a
palaczkot, és könnyedén nyeregbe vetette nehéz testét.

- Benézek az apáczákhoz is, - szólt oda a tiszteknek, a kik mosolyogva
néztek rá, és elindult a domb alján kígyózó ösvényen.

- Nos hát, kapitány, lássuk, mennyire visz, rajta! - mondotta a
tábornok a tüzérhez fordulva. - Mulassanak egyet addig is.

- Legénység az ágyúkhoz! - vezényelte a tiszt, s a következő
pillanatban az őrtüzek mellől vigan siettek elő a tüzérek, és töltöttek.

- Első szám! - hangzott a vezényszó.

Nagyot szökött hátrafelé az első számú ágyú. Érczesen döngve szólalt
meg, s a domb alján álló csapataink feje fölött sivítva röppent el egy
gránát és közelébe se jutván az ellenségnek, füstgomolylyal jelezte a
helyet, a hol lecsapott és szétrobbant.

Erre a hangra földerült a katonák és a tisztek arcza; fölkeltek
valamennyien s elkezdték megfigyelni a mi katonáinknak és a közeledő
ellenségnek egészen tisztán kivehető mozdulatait. Ebben a pillanatban
teljesen kibújt a felhők mögül a nap, s ennek az egyetlen lövésnek
szép dördülése, s a ragyogó nap fénye, egy közös vídám és friss
benyomássá olvadt össze.



VII.

Már két ellenséges golyó röppent el a híd fölött, melyen mind nagyobb
lett a tolongás. A híd közepén, lováról leszállva, s köpczös testével
a korláthoz szorulva állott Neszviczkij herczeg. Mosolyogva nézett
vissza a kozákjára, a ki két vezetéklóval pár lépésnyire mögötte
állott. Alig hogy Neszviczkij herczeg kissé előre akart törtetni,
megint elkezdték szorongatni a katonák és a szekerek, s odanyomták a
korláthoz, úgy, hogy egyebet nem tehetvén, csak mosolygott.

- Hallod-e, czimbora! - szólt oda a kozák egy szekerész katonához, a
ki nekiment a szekerével a kerekek és a lovak körül szorongó
gyalogságnak: - hallod-e! Nem hogy várnál egy cseppet: látod, hogy egy
tábornok akar keresztüljutni melletted.

De a szekerész ügyet sem vetve a "tábornok" szóra, rákiáltott az
útjában álló katonákra:

- Hé, földiek! Balra tartsatok, álljatok meg!

De a földiek vállvetve tolongtak és panganétjaikkal összeakadva, mint
egy sűrű tömeg hömpölyögtek keresztül a hídon. Neszviczkij herczeg, a
mint a korláton kihajolva lepillantott, ott látta az Enns folyó
sebesen zajongó habjait, melyek tarajozva s a híd oszlopánál
megtorlódva űzték, hajtották egymást. A mint megint végignézett a
hídon, nem látott egyebet, mint a katonáknak épp oly élénk és egyhangú
sorait, vállrojtokat, behúzott csákókat, bornyúkat, szuronyokat és
hosszú fegyvereket, s a csákók alatt a széles csontú, beesett, és
gondtalanul kimerült kifejezésű ábrázatokat, s a híd deszkáján
széttiport, tapadó sárban tova mozgó lábakat. Olykor a katonák
egyhangú hullámai közt, mint odalenn a hullámokban a szerteföcscsenő
fehér hab, köpenyben és a katonákéitól teljesen elütő arczczal,
keresztültörte magát egy-egy tiszt; olykor, mint a habok közt vergődő
forgács, elsuhant a hídon hömpölygő gyalogság közt egy gyalogos
huszár, küldöncz vagy bennszülött; olykor, mint egy a folyó hátán úszó
s minden oldalról körülvett gerenda, átdöczögött a hídon egy-egy jól
megrakott és bőrökkel letakart tiszti- vagy század-szekér.

- Akárcsak gát szakadt volna keresztül, - szólott a kozák és
reménytelenül megállt. - Nos hát, sokan vagytok-e még ott?

- Egy híján egy mellió! - felelt hunyorgatva, egy rongyos köpenybe
öltözött víg katona, a ki ott ment el mellette; mögötte jött egy másik
öreg baka.

- Ha most úgy eszébe jutna (már mint az ellenségnek) a hidat
alágyújtani, - mondotta az öreg baka sötéten, a bajtársához fordulva,
- biz' elfeledkeznél vakarózni. - Ezzel tovább ment. Utána szekéren
jött egy másik.

- Hova az ördögbe dugták el a kapczákat? - szólott egy küldöncz, a ki
futva sietett a szekér után és buzgón turkált a saroglyájában. Ez is
tovább ment a szekérrel együtt.

Ezek után jókedvű és nyilván berúgott katonák ballagtak.

- Hogy' lökdöste a kedves a puskatussal, éppen a fogait... - szólott
örömmel az egyik, magosan felgyűrt köpenyben, s vadul hadonászva a
kezeivel.

- Már az igaz, hogy jó pipa, - felelt egy másik kaczagva. - Ezek is
eltűntek úgy, hogy Neszviczkij soha se tudta meg, kinek verték ki a
fogait és ki volt az a jó pipa.

- Lám, hogy iparkodnak! Persze, ha kardra kerül a dolog, azt hinné az
ember, hogy valamennyiüket összeaprítanák, - jegyezte meg egy altiszt
bosszúsan és szemrehányó hangon.

- Gyagyenka, a mint az a golyóbis elszállott mellettem, - mondotta a
kaczagástól a lábán alig állva, egy nagyszájú katona, - szinte
megdermedtem. Igazán, Isten uccse mondom, úgy megijedtem, hogy csuda!
- erősítgette, mintha csak kérkedett volna az ijedtségével.

Ez is elment. Utána egy szekér döczögött, a mely egészen másfajta
volt, mint az eddigiek. Egy kétlovas német előfogat volt, melyre
mintha egy egész ház lett volna fölrakva; az előfogathoz, melyet egy
német hajtott, egy szép, tarka tőgyű hatalmas tehén volt odakötve. A
dunnákon egy gyereket szoptató nő, egy öreg asszony, s egy
piros-pozsgás, egészséges, fiatal német leány kuporgott. Nyilvánvaló
volt, hogy ezeket a bujdosó lakosokat, valami különös engedélylyel
bocsátották a katonaság közé. A katonák szemei mind az asszonyok felé
fordultak, s mialatt a szekér lassan döczögve elhaladt mellettük, a
katonák megjegyzései mind arra a két asszonyra vonatkoztak. Minden
arczon ott ült az erre a két asszonyra vonatkozó becstelen gondolatok
mosolya.

- Lám, a német is hordja az irháját!

- Tán eladó a matyuska, - szólott az utolsó szót hangsulyozva egy
másik katona s a némethez fordult, a ki lesütött szemekkel, nagy
léptekkel, bosszúsan és ijedten ballagott tova.

- Hogy' kiöltözött! Lám az Istenadta!

- Lásd, Fedotov, neked is oda kéne állnod melléjük!

- Láttátok, pajtás!

- Hova, hova? - kérdezte egy almát majszoló gyalogos tiszt, a ki
félig-meddig szintén elmosolyodott és rásandított a csinos leányra. A
német behunyt szemekkel mondotta, hogy nem érti.

- Neked adom, ha kell, - szólott a tiszt, egy almát nyújtva a
leánynak. A leány elmosolyodott és elfogadta. Neszviczkij, úgy mint a
többiek is, a kik a hídon voltak, a míg csak láthatták őket, le nem
vették a szemüket az asszonyokról. Mikor elmentek, megint csak
ugyanolyan katonák jöttek utánuk, a kik ugyanolyan társalgást
folytattak s végre valamennyien megállottak. Amint az gyakran megesik,
a század szekerének a lovai a hídfőnél megcsökönyösödtek s így az
egész tömegnek várni kellett.

- Mit állnak meg? Micsoda rend ez! - mondogatták a katonák. - Hova
furakodol! Az ördögbe is! A helyett, hogy várnál. Lesz ez még
rosszabbul is, majd ha alánk gyújtják a hídat.

- No még a tiszteket is szorongatják, - szóltak minden oldalról az
összetorlódott tömegek, miközben egymásra néztek, és mind tolongtak a
hídfő felé. A mint Neszviczkij megint lepillantott a híd alá,
egyszerre egy gyorsan közeledő és rá nézve teljesen új hangot
hallott,... mintha nagyot czuppanva, valami nagy tárgy hullott volna a
vízbe.

- Lám, lám, mennyire elvisz! - mondotta szigorúan egy, a közelben álló
katona, a mint a hangra felütötte a fejét.

- Arra buzdít, hogy siessünk és mielőbb keresztüljussunk, - szólalt
meg egy másik nyugtalanul. A tömeg újra megmozdúlt. Neszviczkij most
tudta meg, hogy ágyúgolyó volt.

- Hé, kozák, a lovamat, - kiáltott föl. - Félre! Félre az útból!

Nagy nehezen eljutott a lovához. Folyton kiabálva megindult előre. A
katonák összeszorultak, hogy utat csináljanak neki, de csakhamar
megint olyan tolongás támadt, hogy jól megnyomkodták a lábait, a miben
a közelállók nem is voltak hibásak, mert őket meg hátulról még
erősebben szorongatták.

- Neszviczkij! Neszviczkij! Te mafla! - hallatszott ebben a
pillanatban hátulról egy rekedt hang.

Neszviczkij körülnézett, s vagy ötven lépésnyire, a gyalogság élénken
hullámzó tömegén túl megpillantotta a pirosarczú, fekete és rongyos
Deniszov Vaszjkát, a ki hátracsapott sipkájával és kaczkiásan
panyókára vetett mentével kiabált utána.

- Pavancsolj hát vájuk azokva az övdöngős ficzkókva, hogy csináljanak
helyet, - ordított Deniszov, nyilván a hevesség egy hirtelen
rohamában, vadul forgatva csillogó és vérrel aláfutott szemefehérjéből
kivillogó szénfekete szemeit, és eszeveszetten hadonászott hüvelyéből
ki nem húzott kardjával, melyet, mint az arcza, épp oly vörös,
keztyűtlen kis kezében szorongatott.

- Áá! Vaszja! - felelt Neszviczkij örömmel. - Hát te hogy' kerülsz ide?

- A századon nem bív kevesztüljutni, - ordított Deniszov Vaszjka
dühösen vicsorgatva a fogait és megsarkantyúzva bogárfekete, szép
telivér lovát, a "Beduin"-t, mely el-elrántotta a füleit a
szuronyoktól, melyek érintették, s toporzékolva és fehér habot hányva
maga körül, patáival hangosan topogott a híd deszkáin, s úgy látszott,
mintha kész lett volna akár a híd korlátján keresztülugrani, ha a
gazdája megengedte volna.

- Micsoda dolog az? Akávcsak a bivkák! Szakasztott, mint a bivkák!
Előve! Félve az útból!... Megállj ottan! Hé, te szekeves! Az övdögbe
is! Tüstént leváglak, te...! - ordított szüntelenül és csakugyan
kirántotta és elkezdte suhogtatni a kardját.

A katonák rémült arczczal szorongatták egymást és Deniszov végre
eljuthatott Neszviczkijhez.

- Hogy' van az, hogy te ma nem vagy becsípve? - kérdezte Neszviczkij
Deniszovtól, mikor ez odaért mellé.

- Még bevúgni sincs az embevnek ideje! - felelt Deniszov Vaszjka. -
Egész nap hol ide, hol oda hajszolják az ezvedet. Ám, jó, vevekedjünk.
De így az övdög sem tudja, mit akavnak.

- Milyen ficsúr vagy te ma! - jegyezte meg Neszviczkij, miközben
újdonatúj mentéjén s a lova izzasztóján végig nézett.

Deniszov elmosolyodott, elővette a táskájából a zsebkendőjét, melyből
parfüm-illat áradt szét és odatartotta Neszviczkij orra alá.

- Hjah, munkába megyek! Megbevetválkoztam, megmostam a fogaimat és
beszagosítottam magamat.

Neszviczkijnek egy kozák által kísért délczeg alakja, s Deniszov
elszántsága, a ki a kardjával hadonászott és kétségbeesetten ordított,
olyan hatással voltak, hogy mégis csak átvergődtek valahogy a híd
túlsó végére és megállították a gyalogságot. Neszviczkij a hídfőnél
ráakadt az ezredesre, a kinek egy parancsot kellett átadnia, s miután
a megbízatásában eljárt, elindúlt visszafelé.

Deniszov, miután megtisztogatta az utat, a hídfőnél megállt. A többiek
közé kívánkozó és a lábaival kapálózó lovát hanyagul tartva, elnézte a
vele szemben jövő századot. A paták dobogása hallatszott a híd
deszkáján, mintha néhány ló vágtatva száguldott volna keresztül rajta,
és a század, élén a tisztekkel, négyes sorokba oszolva, szétterült a
hídon és a túlsó oldalon elkezdett letérni róla.

Az útjokban föltartóztatott gyalogos katonák, a hídon letiport sárban
ácsorogva, az idegenkedésnek és a gúnynak azzal a különös, ellenséges
érzésével eltelve nézték a mellettük nyalkán elvonuló tiszta és
hivalkodó huszárokat, a melylyel a különböző fegyvernemek egymást
fogadni szokták.

- Csinos ficzkók! Akár csak a podnovinszkij mezőn volnának!

- Ugyan mi hasznunk belőlük! Csak arra valók, hogy mutogassák őket! -
szólott a másik.

- No bakák, ne poroljatok! - tréfálkozott egy huszár, a kinek pajkosan
ficzánkolt a lova és teleszórta a gyalogosokat sárral.

- Ha téged bornyúval a hátadon, két napon át hajszolnának, biz'
elkopnék a szép paszomántod, - szólott egy baka, miközben a kabátja
ujjával letörülte az arczáról a sarat. - 'sz most is úgy gunnyasztasz
azon a lovon, mint a madár.

- Te is jól festenél, Zikón, ha lóra ültetnének, - tréfálkozott egy
tizedes egy, a bornyú súlya alatt szinte roskadozó, nyiszlett kis
bakával.

- Fogj egy bunkót a lábad közé, neked az is jó lesz lónak, - szólt oda
egy huszár.



VIII.

A hátralévő gyalogság, tölcsérformában iparkodván a hídfő felé,
szaporán vonult át a hídon. Végre a szekerek mind elvonultak, kisebb
lett a tolongás, és az utolsó század is rálépett a hídra. Egyedül
Deniszov századának a huszárjai maradtak a túlsó parton, szemben az
ellenséggel.

Az ellenség, mely az átellenben fekvő hegyről már messziről látható
volt, lenn a hídtól még nem látszott, mert a völgy fenekén, a melyen a
folyó kanyargott, teljesen elzárta a szemhatárt egy alig fél
versztnyire lévő emelkedés. Elől pusztaság terült el, a melyen
fel-felbukkantak a mi kozákjaink portyázó csapatai. Egyszerre az út
szemközt lévő emelkedésén kéksipkás katonák és tüzérek tűntek föl.
Francziák voltak. A kozák járőr ügetve tűnt el a hegy lábánál.
Deniszov századának a tisztjei és a legénysége, bár iparkodtak
közömbös dolgokról beszélni és ide s tova tekintgetni, nem szűntek meg
folyton arra gondolni, vajjon mi történik ott fönn a hegyen, és
szakadatlanul azokat a láthatáron fölbukkanó pontokat fürkészték, a
melyekről tudták, hogy ellenséges katonák. Délutánra megint kiderült
az idő, fényesen tűzött a nap a Dunára s a körülötte lévő sötét
hegyekre. Csönd volt, csak olykor hallatszottak át a túlsó hegyről az
ellenség kürtjelei és kiáltásai. A század és az ellenség közt apróbb
járőrökön kívül, a melyeket egy alig harmincz százsenes puszta térség
választott el tőle, nem volt semmi. Az ellenség beszüntette a
tüzelést, s annál tisztábban érezhető volt az a szigorú, fenyegető,
áthághatatlan s azért mégis megfoghatatlan vonal, mely a két
ellenséges csapatot egymástól elválasztotta.

"Egyetlen lépés ezen az emlékeztető vonalon át, mely az eleveneket a
holtaktól elválasztja, s nyomban ott teremnek az ismeretlen
szenvedések és a halál. És mi van ott? Ott, a mögött a mező, a mögött
a fa, azok mögött a naptól megvilágított tetők mögött? Senki se tudja,
de mindenki szeretné tudni, és bár borzasztó ezt a vonalat átlépni,
mégis mindenki szeretne túllenni rajta, s az ember tudja, hogy előbb
vagy utóbb, de át kell lépni rajta, s akkor meg tudja majd mindenki,
hogy mi van ott azon a vonalon túl, a mint hogy elkerülhetetlenül meg
kell tudnia mindenkinek, hogy mi van ott túl a halál oldalán. E
mellett az ember maga erős, egészséges és izgatott, s ugyanilyen
egészséges és izgatott emberekkel van körülvéve". Ha nem is
gondolkodik így, de így érez minden ember, a ki szemben áll az
ellenséggel és ez az érzés valami sajátszerű fénynyel és élességgel
veszi körül mindannak a benyomásait, a mi ezekben a pillanatokban
történik.

Egy lövés füstje villant meg az ellenséges dombon s a golyó sivítva
repült el a huszárszázad feje fölött. A tisztek, a kik eddig egy
csoportban álltak, elszéledtek s kiki a helyére sietett. A huszárok
gondosan összeigazodtak. Halálos csönd volt a században. Mind előre,
az ellenség és a századparancsnok felé néztek s várták a vezényszót.
Jött egy második, egy harmadik golyó. Nyilvánvaló volt, hogy a
huszárokra lövöldöztek; de a golyók egyenletesen és gyorsan süvítve
szálltak el a huszárok feje fölött és valahol mögöttük csaptak le a
földre. A huszárok nem néztek hátra, de a tovaröppenő golyók zúgását
hallva, az egész század, az egyforma és mégis annyira különböző arczok
tömegével, mint valami vezényszóra, visszafojtott lélekzettel
fölállott a kengyelben, majd ismét visszaereszkedett a nyeregbe. A
katonák mozdulatlan fejjel sandítottak egymásra és kíváncsian lesték a
bajtársaik arczán tükröződő benyomásokat. Deniszovtól kezdve a
kürtösig, az ajkak és az áll tájékán minden arczon megjelent az
izgatottságnak, az ingerültségnek és a küzdelemnek ugyanaz a vonása.
Az őrmester végignézett a katonákon, s mintha büntetéssel fenyegette
volna meg őket, összeránczolta a homlokát. Mironov hadapród minden
golyó előtt meghajtotta magát. Rosztov, a ki rossz lábú, de mutatós
Gracsik-ján a balszárnyon állott, boldog arczot vágott, mint az a
diák, a ki nagy közönség előtt tesz vizsgát és biztos benne, hogy ki
fogja tüntetni magát. Derülten és vídáman nézett mindenkire, mintha
csak azt kérte volna, hogy figyeljenek rá, milyen nyugodtan áll a
golyók tüzében. De a szája körül az ő arczán is önkéntelenül megjelent
az az új és szigorú vonás.

- Ki bukdácsol ott folyton? Mivonov hadapvód! Ez nem szép dolog ám!
Ide nézzen én vám! - kiáltott Deniszov, a ki nem tudott egy helyben
maradni és folyton ott forgolódott a század előtt.

Deniszov Vaszjka piszeorrú és feketeszőrös ábrázatú s kicsiny és zömök
alakja, erekkel átfutott, (szőrrel elborított, rövidújjú) kezefejével
együtt, a melyben kihúzott kardjának a markolatát szorongatta,
szakasztott olyan volt, mint mindig, különösen esténkint, a mikor már
vagy két palaczk borocskát felhörpintett. Csak valamivel volt vörösebb
a szokottnál, és kóczos fejét, mint a madarak, mikor isznak,
hátraszegve, apró lábaival kegyetlenül sarkantyúzta derék Beduin-jának
az oldalát, s szinte hátradőlve odavágtatott a század másik szárnyára
és rekedt hangon ordítozta, hogy vizsgálják meg a pisztolyaikat.
Odament Kirsztenhez is. A törzskari százados, nyugodt és széles
kanczáján ülve lépésben közeledett Deniszov felé. A hosszú bajuszos
törzskari százados komoly volt, mint mindig, csak a szemei csillogtak
a szokottnál valamivel jobban.

- Nos, mi újság? - mondotta Deniszovnak, - én nem hiszem, hogy
összecsapásra kerüljön a dolog. Meglásd, megint visszavonúlunk.

- Tudja az övdög, mit csinálnak! - dörmögte Deniszov. - Áá Vosztov! -
kiáltott rá a hadapródra, mikor derült arczát megpillantotta. - No,
végve tán hozzálátunk. - És helyeslőleg mosolygott, szemlátomást
megörülvén a fiatal hadapródnak. Rosztov tökéletesen boldognak érezte
magát. Ebben a pillanatban megjelent a hídon a parancsnok. Deniszov
odavágtatott hozzá.

- Kegyelmes uvam! Engedje, hogy vohamot vezényeljek! Én visszavevem
őket.

- Ugyan micsoda rohamot! - szólalt a parancsnok ingerült hangon, s
összeránczolta a homlokát, mintha valami szemtelen legyet akart volna
elűzni róla. - De miért is állt meg itten? Látja, hogy az oldalvédek
visszavonúlnak. Vezesse vissza a századot.

A század keresztülment a hídon és kikerült a tűzvonalból a nélkül,
hogy csak egyetlen embert is vesztett volna. Utána a csatárlánczban
volt második század is visszafordúlt s utolsónak a kozákok hagyták el
az innenső partot.

A pavlogradiak két százada a hídon átkelvén, a hegyre vonúlt vissza.
Schubert Bogdanovics Karl ezredes odajött Deniszov századához és
Rosztovtól nem messze lépkedett s bár a Telyanin miatt történt
összekoczczanás óta most először találkoztak, ügyet se vetett rá.
Rosztov, a ki most ott az arczvonal előtt teljesen hatalmában érezte
magát annak az embernek, a kivel szemben hibázott, le nem vette a
szemét az ezredparancsnok athléta termetéről, szőke tarkójáról és
vörös nyakáról. Rosztovnak majd úgy tetszett, hogy Bogdanycs csak
színleli a közönyösséget, s a czélja voltaképpen az, hogy kipróbálja
az ő bátorságát, és erre kihúzta magát és vidáman nézett körül; majd
meg úgy tetszett neki, hogy Bogdanycs szándékosan jött oly közel
hozzá, hogy kimutassa előtte a bátorságát. Majd abban a hitben volt,
hogy ellensége most szándékosan kétségbeesett rohamra küldi a
századot, csak azért, hogy őt megbűntesse. Majd meg azt gondolta, hogy
a roham után majd odajön hozzá és nagylelkűen békejobbot nyújt neki, a
sebesültnek.

Zserkovnak, a pavlogradiak előtt jól ösmert, magasan fölrántott vállú
alakja (csak nemrég került el az ezredüktől) odalovagolt a
parancsnokhoz. Zserkov, miután a főhadiszállásról kitették a szűrét,
nem maradt meg az ezredben, azt mondván, hogy nem bolond, hogy az
arczvonalban húzza az igát, mikor a törzsnél, bár semmi dolga nincs,
mégis több a jövedelme, és módját ejtette annak, hogy Bagration
herczeghez bejusson parancsőrtisztnek. Most a hátvéd parancsnokától
jött valami parancscsal volt fölebbvalójához.

- Ezredes úr, - jelentette, sötét komolysággal fordúlván Rosztov
ellenségéhez, miközben végignézett a bejtársain, - parancsom van, hogy
föl kell gyujtani a hídat.

- Kitől van az a parancs? - kérdezte az ezredes mogorván.

- Azt már nem tudom, ezredes úr, hogy kitől van, - felelt a
zászlótartó komolyan, - nekem a herczeg csak ennyit parancsolt: "menj
és mondd meg az ezredesnek, hogy a huszárok forduljanak meg mielőbb és
gyujtsák föl a hídat".

Zserkov után egy, a kísérethez tartozó tiszt jött ugyanazzal a
parancscsal a huszárezredeshez. Utána kozák lován sebesen vágtatva
jött a kövér Neszviczkij.

- Hogy' van az, ezredes úr, - kiáltott felé már messziről, - én
átadtam a parancsot, hogy föl kell gyujtani a hídat, most pedig valaki
belekotnyeleskedett; amott mindenki elvesztette az eszét, az ember már
ki sem ismeri magát.

Az ezredes lassan megállította az ezredet és Neszviczkijhez fordúlt:

- Ön nekem csak robbantó anyagokról beszélt, - mondotta, - de arról,
hogy a hídat felgyujtsuk, semmit sem szólt.

- Ugyan, batyuska, - szólalt meg Neszviczkij, mikor megállt s a
sipkáját lekapva, puha kezével belekapott az izzadságtól nedves
hajába, - már hogyne szóltam volna, mondtam, hogy ha a robbantó
anyagokat elhelyezték, fel kell gyujtani a hidat!

- Én önnek nem vagyok "batyuská"-ja, törzstiszt uram, és ön nekem nem
mondta, hogy a hidat fölgyujtassam! Én tudom a kötelességemet és
szokásom a parancsokat pontosan teljesíteni. Ön azt mondta, hogy a
hídat majd fölgyujtjuk, de hogy ki gyujtja föl, azt még a szentlélek
se mondhatja meg nekem...

- No persze, hiszen így van ez mindig, - szólott Neszviczkij a kezével
legyintve. - Hát te hogy' kerülsz ide? - fordúlt oda Zserkovhoz.

- Ugyanabban az ügyben. De te egész csuromvizes vagy, jer ide, majd
kicsavarlak.

- Ön azt mondta, törzstiszt úr... - folytatta az ezredes sértődött
hangon.

- Ezredes úr, - vágott közbe a kísérethez tartozó tiszt, - sietni
kell, különben ránk küldi a kartácsait az ellenség.

Az ezredes szótlanul végignézett a kísérethez tartozó tiszten, a kövér
törzstiszten és Zserkovon, s összeránczolta a homlokát.

- Föl fogom gyujtani a hídat, - jelentette ki ünnepélyes hangon,
mintegy azt akarván ezzel kifejezni, hogy a neki okozott
kellemetlenségek ellenére is meg fogja tenni azt, a mit kell.

Hosszú, izmos lábaival megsarkantyúzván a lovát, mintha mindennek az
lett volna az oka, az ezredes előreugratott és a második századot,
azt, a melyben Rosztov is szolgált, Deniszov vezetése alatt
visszavezényelte a hídhoz.

"Tehát csakugyan úgy van, - gondolta magában Rosztov, - ki akar
próbálni!" Összeszorult a szíve s a fejébe szökött a vér. - "Ám lássa
meg hát, gyáva vagyok-e?" - gondolta.

A század embereinek vidám arczán megint megjelent az a komoly vonás,
mely ott ült rajta akkor, mikor a golyók tűzében állottak. Rosztov le
nem vette a szemét ellenségének, az ezredparancsnoknak az arczáról,
meg akarván rajta találni sejtelmeinek a megerősítését; de az ezredes
egyetlen pillantást se vetett Rosztovra, hanem mint mindig, szigorúan
és ünnepélyesen nézett végig az arczvonalon. Fölhangzott a vezényszó.

- Szaporán! Szaporán! - hangzott föl körülötte több oldalról.

Kardjaikkal beleakadva a kantárszárba, sarkantyúikkal pengve, sietve
szálltak le lovaikról a huszárok, maguk se tudván még, hogy mi lesz a
teendőjük. Keresztet vetettek magukra. Rosztov immár nem nézett az
ezredparancsnokra: nem volt rá érkezése. Félt, szorongó szívvel azon
remegett, nehogy a huszároktól elmaradjon. Reszketett a keze, mikor
átadta a lovát egy legénynek és érezte, a mint a vér dobogva tódúlt
bele a szívébe. Deniszov a derekát hátraszegve és valamit kiabálva
lovagolt el mellette. Rosztov nem látott egyebet, mint a pengő
sarkantyúval és kardcsörtetve körülötte sürgő-forgó huszárokat.

- Hordágyat! - kiáltott valaki mögötte. Rosztov nem is gondolt rá, mit
jelent az, ha hordágyat kérnek; csak futott, iparkodván valamennyiüket
megelőzni; de közvetlenül a hídnál, nem nézvén maga elé, belekerült a
letaposott és tapadós sárba s megbotolván, ráesett a kezeire. Így
aztán mások mégis csak megelőzték.

- Mindakét oldalon, kapitány, - hallotta az ezredes hangját, a ki
előre törtetve, ünnepélyes és derült arczczal megállott a hid közelében.

Rosztov, sáros kezeit beletörölvén a lovagló nadrágjába, rápillantott
az ellenségére és abból indúlván ki, hogy minél előbbre megy, annál
jobb, tovább akart futni. De Bogdanycs, bár rá se nézett és meg sem
ösmerte őt, rákiáltott:

- Ki szalad ott a híd közepén? A jobb oldalra! Hadapród, vissza! -
kiabált rá bosszúsan, és Deniszovhoz fordúlt, a ki bátorságával
hivalkodva, lóháton lépett a híd deszkáira.

- Mire való ez a koczkázat, kapitány! Tán leszállana, - szólt az
ezredes.

- Eh! Csalánba nem üt a ménkű, - felelt Deniszov Vaszjka, s egyet
fordúlt a nyeregben.

E közben Neszviczkij, Zserkov és a kísérethez tartozó tiszt egy
csoportban álltak a lőtávolon kívül, és hol ezt a kis csapat sárga
csákós, paszománttal ékes sötétzöld zubbonyos és kék nadrágos embert
nézték, a mint a híd körül babráltak, majd meg ott túl azokat a
messziről közeledő kék sipkákat és lovas csoportokat, a melyek közt
nem volt nehéz az ágyúkat fölismerni.

"Felgyujtják-e a hídat vagy sem? Ki előzi meg a másikat? Ők érnek-e
előbb oda s felgyujtják a hídat, vagy a francziák kezdenek el
kartácsozni s halomra lövik őket?" Ezek a kérdések voltak azok, a
melyeket szorongó szívvel adott föl magának azok közül a katonák közül
mindenki, a kik ott állottak a híd körül, s a káprázatos esti fényben
nézték a hídat és a huszárokat, valamint ott túl a szuronyokkal és
ágyúkkal közeledő kék sapkásokat.

- Hejh! Jaj lesz most a huszároknak! - szólalt meg Neszviczkij. - Már
most is jóformán benn vannak a kartácsok lőtávolában.

- Kár volt olyan sok embert kirendelni, - jegyezte meg a kísérethez
tartozó tiszt.

- A' már igaz, - tódította Neszviczkij. - Két elszánt ember is untig
elegendő lett volna.

- Jaj, kegyelmes uram, - elegyedett bele Zserkov, le sem véve szemeit
a huszárokról, de megint csak azzal a naiv modorral, a melyből nem
lehetett kivenni, vajjon komolyan beszél-e, vagy sem. - Jaj, kegyelmes
uram! Hova gondol? Két embert küldeni, hát ki adományozná ezért a
szalagos Vladimir-rendet? Míg így, ha elpáholnak is bennünket, mégis
csak elő lehet vezetni a századot, s kész a kitüntetés. Tudja ám a mi
Bogdanycsunk, hogy mit csinál.

- No, - szólalt a kísérethez tartozó tiszt, - ez már kartács volt!

Rámutatott a franczia ágyúkra, a melyeket lemozdonyoztak és sietve
visszavontak.

A francziák oldalán, azokban a csoportokban, a hol az ágyúk álltak,
csaknem egyidejüleg három füstfelhőcske villant föl, s ugyanakkor,
mikor az első lövés dördülése hallatszott, már a negyedik felhőcske is
láthatóvá lett. Két dörrenés, egyik a másik után, nyomában a harmadik.

- O-o-oh! - sóhajtott föl Neszviczkij, mint ha csak égető fájdalom
érte volna s megfogta a kísérethez tartozó tiszt kezét. - Nézze csak,
egy már elesett, elesett, elesett!

- Úgy tetszik, kettő!

- Ha én volnék a czár, soha se viselnék háborút, - mondotta
Neszviczkij s elfordúlt.

A franczia ágyúkat szaporán újra megtöltötték. A kék sipkás gyalogság
futva közeledett a híd felé. Különböző időközökben megint fölvillantak
a füstfelhőcskék, s csattogva és recsegve csapódott le egy kartács a
hídra. De ezúttal Neszviczkij nem láthatta, hogy mi történt a hídon.
Sűrű füst szállott föl róla. A huszároknak sikerült felgyujtani a
hídat, s a franczia ütegek már nem azért lövöldöztek reájuk, hogy őket
ebben megakadályozzák, hanem azért, mert az ágyúk már felvonúltak, és
volt kire lőni.

A francziáknak sikerült még három kartácsot kilőniök, mire a huszárok
visszatértek a lovaikhoz. Két lövés rosszul volt irányozva s így
kartácsok túlmentek a czélon, viszont az utolsó a huszárok közé
csapott és három embert leütött.

Rosztov, a kit aggasztott Bogdanycshoz való viszonya, nem tudván
mitévő legyen, megállt a hídon. Ütni (a mint ő a csatát magának
elképzelte) nem volt kit, a híd felgyújtásában szintén nem
segédkezhetett, mert nem volt nála, mint a többi katonáknál,
szalmacsóva. Ott állott tehát és körülnézett, mikor egyszerre ropogni
kezdett valami, mintha csak diót szórtak volna szét a hídon, s a hozzá
legközelebb álló huszár nyögve esett rá a híd karfájára. Rosztov és a
többiek odafutottak hozzá. Megint elkiáltotta magát valaki:
"Hordágyat!" Négy ember megfogta és fölemelte a huszárt.

- Ó-o-o-óh!... Hagyjatok a Krisztusért, - ordított a sebesült, de
azért mégis fölemelték és elhelyezték. Rosztov Nikolaj elfordult és
mintha keresett volna valamit, elkezdett bámulni a messzeségbe, a Duna
vizére, az égre, a napba. Milyen szépnek, milyen kéknek, nyugodtnak és
mélységesnek látszott az ég! Milyen ünnepélyesnek és ragyogónak a
leszálló nap! Milyen szelid fénynyel csillogott a víz a messzi
Dunában! És még sokkal szebbek voltak a Duna mögött kékellő hegyek, a
zárda, a titokzatos völgyek, a sudaraikig homályba burkolt
fenyvesek... olyan csendes, olyan boldog volt ott minden... "Semmit,
semmit sem kívánnék, nem vágyódnám semmi után, csak ha ott lehetnék",
gondolta magában Rosztov. "Én bennem egymagamban és ebben a napban
annyi boldogság van, amott meg... a szenvedés nyögése, a rémület s ez
a bizonytalanság, ez a hebehurgyaság... Lám, már megint kiabálnak
valamit, megint valamennyien odaszaladtak valahova hátra, én is
szaladok velük és ime itt lebeg fölöttem, körülöttem... a halál... Egy
pillanat, és nem látom többé soha ezt a vizet, ezt a völgyet..." Ebben
a pillanatban felhők mögé bújt a nap: Rosztov újabb hordágyakat
pillantott meg. S a halál félelme, a hordágyak, a nap és az élet
szeretete egyetlen betegesen-aggódó benyomássá olvadt össze benne.

"Uram Istenem! Te, ki ott vagy abban az égben, ments meg, bocsáss meg
és oltalmazz meg engem!" - suttogta Rosztov halkan.

A huszárok odaszaladtak a lovaikhoz, mind hangosabban és nyugodtabban
beszélgettek, a hordágyak eltűntek szem elől.

- Nos, czimbova, szagoltál egy kis puskapovt?... - kiáltott a fülébe
Deniszov Vaszjka hangja.

"Vége mindennek, én meg gyáva vagyok, igen gyáva vagyok", - gondolta
magában Rosztov és mélyen felsóhajtva átvette a legényétől rosszlábú
Gracsik-ját és felült rá.

- Mi volt ez, kartács? - kérdezte Deniszovtól.

- De még milyen! - kiáltott föl Deniszov: - devekasan dolgoztak! De
utálatos egy munka! A voham - az kedves dolog, üsd a kutyákat, de így,
az övdög tudja, akáv csak czélba lőnének az embevve. - És Deniszov
odament az ezredparancsnok, Neszviczkij, Zserkov és a kísérethez
tartozó tisztek csapatjához, kik Rosztovtól nem messze ácsorogtak.

"De úgy tetszik, nem vette észre senki", - gondolta magában Rosztov.
És csakugyan senki se vett észre semmit, mert hiszen mindenki ismerte
azt az érzést, a melyet a tűzből az első ízben ép bőrrel menekülő
hadapród érzett.

- No, a jelentésben önről se fognak megfeledkezni, - mondotta Zserkov,
- sőt utóbb még engem is megtesznek hadnagynak.

- Jelentse a herczegnek, hogy a hídat felgyújtottam, - szólott az
ezredes ünnepélyesen és vidáman.

- És ha a veszteség után kérdezősködik?

- Csekélység! - felelt az ezredes mély basszus hangon: - két huszár
megsebesült és egy szörnyet halt, - mondotta észrevehető örömmel, s
nem tudván elfojtani egy boldog mosolyt, zengő hangon vágta ki ezt a
szép szót: szörnyethalt.



IX.

A Kutuzov vezérlete alatt álló harminczötezer főnyi orosz sereg,
melyet egy, Bonaparte vezénylete alatt álló százezer főnyi sereg
üldözött, melyet a lakosság a legellenségesebb indulatú fogadtatásban
részesített, mely nem bízott többé a szövetségeseiben, mely az
élelmezés fogyatékosságát sajnosan tapasztalta s mely a háború
menetének minden előrelátható föltevésével homlokegyenest ellenkező
viselkedésre volt kényszerítve, sietve vonult vissza a Duna mentén
lefelé, s ott, a hol az ellenség utólérte, éppen csak annyi időre
állapodott meg, hogy hátvédje útján magának a súlyosabb veszteség
nélkül való visszavonulást biztosítsa. Voltak ütközetek Lambachnál,
Amstettennél és Melknél; de annak a bátorságnak és szívósságnak
ellenére is, a melylyel az oroszok küzdöttek, s mely iránt még az
ellenség is elismeréssel volt, ezeknek az ütközeteknek az eredménye
csak a még gyorsabb visszavonulás lett. Az osztrák csapatok, a melyek
Ulmnál elkerülték, hogy fogságba essenek és Kutuzovval Braunaunál
egyesültek, most elváltak az orosz seregtől, és Kutuzov csak a maga
gyenge és elcsigázott haderejére volt utalva. Arra, hogy Bécset még
tovább tartsák, gondolni se lehetett. Amaz, a legújabb stratégia elvei
szerint mélyen átgondolt és támadó hadműveletek helyett, a melyeknek a
tervét az osztrák Hofkriegsrath Kutuzov bécsi tartózkodása alkalmával
adta át neki, Kutuzovnak egyetlen és szinte elérhetetlen czélja az
volt, hogy a nélkül, hogy seregét, mint Ulmnál Mack, pusztulásba
sodorja, egyesüljön az Oroszországból útban lévő csapatokkal.

Október 28-án Kutuzov átkelt a seregével a Duna bal partjára, és
miután a maga serege és a francziák derékhada közé közbevette a Dunát,
itt állapodott meg első ízben. 30-án megtámadta Mortier-nek szintén a
Duna bal partján lévő hadosztályát. Ebben az ütközetben ejtette
zsákmányul az első diadaljeleket: egy zászlót, ágyúkat és két
ellenséges tábornokot. Két heti folytonos visszavonulás után most
először állapodtak meg az orosz csapatok és az ütközet után nemcsak
hogy a csatateret megtartották, hanem el is űzték a francziákat. Mind
a mellett, hogy az orosz katonák le voltak rongyolódva, el voltak
csigázva s az elmaradottak, sebesültek, elesettek és betegek révén
számuk egy harmadrészére csökkent, mind a mellett, hogy betegeiket és
sebesültjeiket, Kutuzov egy levelével, a melyben őket az ellenség
emberszeretetébe ajánlja, kénytelenek voltak a Duna túlsó partján
hagyni, mind a mellett, hogy Kremsben a nagy kórházak s a kórházakká
átalakított nagyobb épületek a betegek és a sebesültek befogadására
elégteleneknek bizonyultak, mindezek ellenére is a Krems mellett való
megállapodás és a Mortier fölött aratott győzelem jelentékenyen emelte
a csapatok hangulatát. Az egész hadseregben, s a főhadiszálláson is
örvendetes, bár a valóságnak meg nem felelő hírek keltek szárnyra az
Oroszországból útban lévő hadoszlopok állítólagos közeledéséről, az
osztrákoknak valami diadaláról és a megrémült Bonaparte
visszavonulásáról.

Andrej herczeg az ütközet alatt Schmidt osztrák tábornok mellett volt,
a ki ebben a csatában szintén elesett. Ki is lőtték alóla a lovát, sőt
egy golyó a kezét is horzsolta. A főparancsnok, különös kegyének a
jeléül, ennek a győzelemnek a hírével őt küldte el az osztrák
udvarhoz, mely ekkor már nem a franczia csapatok által fenyegetett
Bécsben, hanem Brünnben székelt. Az ütközet éjszakáján bár izgatottan,
de nem fáradtan (Andrej herczeg látszólag gyönge testalkata ellenére a
legerősebb embereknél is könnyebben tűrte a testi fáradalmakat)
Dochturov jelentésével lóháton megérkezvén Kremsbe Kutuzovhoz, Andrej
herczeg még akkor éjjel mint gyorsfutár folytatta az útját Brünnbe. Ez
a gyorsfutárképpen való utazás, a megfelelő jutalmon kívül, nagy
lépéssel közelebb vitte őt az előléptetéshez is.

Sötét, csillagos volt az éjszaka; komoran feketéllett az út, az előtte
való napon, az ütközet napján hullott hó között. Andrej herczeg majd a
lefolyt ütközet benyomásain tépelődve, majd azt a hatást, melyet a
győzelem hírével kelteni fog, élénken maga elé képzelve, majd meg a
főparancsnoktól és a bajtársaitól való búcsúzás emlékein rágódva
ügetett tova a posta-bricskán és olyanformán érezte magát, mint az az
ember, a ki hosszú várakozás után végre elérte rég óta áhítozott
boldogságának a kezdetét. Alig hogy lehúnyta a szemeit, fölhangzott
füleiben a puskák ropogása és az ágyúk dörgése, mely összeolvadt a
kerekek zörgésével s a győzelem benyomásával. Olykor úgy tetszett
neki, hogy az oroszok futnak s ő maga is elesett, de hamarosan
fölébredt annak a boldog tudatára, hogy minderről szó sincsen, s hogy
ellenkezőleg a francziák futamodtak meg. Ujra eszébe jutottak a diadal
részletei, s az a nyugodt férfiasság, melyet az ütközet alatt
tanusított, és megnyugodva csendesen elszunnyadt...

Derült és vídám reggel virradt a sötét, csillagos éjszakára. A napon
elolvadt a hó, szaporán ügettek a lovak, s jobbra is, balra is
változatos erdők, mezők és falvak suhantak el mellette.

Az egyik állomáson utólért egy orosz sebesültszállítmányt. A
szállítmányt vezető orosz tiszt, a ki a legelső szekéren hevert,
éktelenül kiabált és durva szavakkal szidalmazta a katonákat. A hosszú
német előfogatokon hatonkint vagy többenkint döczögtek a sáppadt,
sáros és bekötözött sebesültek. Egyesek közülük (orosz beszédet
hallott) beszélgettek, mások kenyeret rágicsáltak, a legsúlyosabb
állapotban lévők pedig némán, szelíd és betegesen gyerekes
érdeklődéssel néztek a mellettük elszáguldó futárra.

Andrej herczeg megállíttatta a szekerét és megkérdezte az egyik
katonától, hogy melyik ütközetben sebesültek meg.

- Tegnapelőtt a Dunánál, - felelt a katona. - Andrej herczeg elővette
az erszényét és három aranyat adott a katonának.

- Valamennyinek, - tette hozzá, az időközben odalépett tiszt felé
fordulva. - Szedjétek össze magatokat fiúk, - fordult a katonákhoz, -
még sok ám a dolgunk.

- Nos, segédtiszt úr, mi újság? - kérdezte tőle a tiszt, a ki nyilván
beszédbe akart ereszkedni vele.

- Jó újság van! Előre, - kiáltott oda a jamscsiknak és elvágtatott.

Már teljesen sötét volt, mikor Andrej herczeg beérkezett Brünnbe, s
magas házakkal, boltok, ablakok, házak s lámpák fényözönével, a
kövezeten dübörgő szép fogatokkal s egy eleven nagyvárosnak azzal a
légkörével találta magát körülvéve, melynek, a tábori élet után,
mindig oly nagy vonzó ereje van a katonaemberre. Andrej herczeg a
gyors utazás és az álmatlan éjszaka ellenére is, mikor a palotához
ért, még frissebbnek érezte magát, mint előtte való nap. Csak a szemei
csillogtak lázas fényben s a gondolatai váltakoztak rendkívüli
gyorsasággal és tisztasággal. Az ütközet minden részlete élénken
elvonult előtte, még pedig most már nem homályosan, hanem abban a
határozott és tömör formában, a melyben gondolatban jelentést tett
róla Ferencz császárnak. Élénken elképzelte azokat az esetleges
kérdéseket, melyeket a császár intézhet hozzá, valamint az ezekre
adandó feleleteket is. Azt hitte, hogy legott bevezetik az
uralkodóhoz. De a palota főkapújánál egy hivatalnok ugrott elé, s
megtudván, mi járatban van, egy másik kapúhoz vezette őt.

- A folyosón jobbra, nagyságos uram, ott megtalálja az ügyeletes
szárnysegédet, - szólott a hivatalnok. - Ő majd elvezeti a
hadügyminiszterhez.

Az ügyeletes szárnysegéd, a ki Andrej herczeget fogadta, megkérte,
hogy várjon és bement a hadügyminiszterhez. Öt percz múlva visszatért
és különös udvariassággal meghajtotta magát, előre eresztette Andrej
herczeget és a folyosón keresztül bevezette őt a hadügyminiszter
dolgozószobájába. Keresett udvariasságával és szerénységével úgy
látszik elejét akarta venni az orosz segédtiszt bizalmaskodásának.
Andrej herczeg örömteljes érzése jelentékenyen megcsappant, mikor a
hadügyminiszter szobájának az ajtajához lépett. Sértve érezte magát és
a sérelem érzése, ugyanabban a pillanatban, szinte észrevétlenül, a
semmivel nem indokolt megvetés érzésébe csapott át. Találékony elméje
legott föltárta előtte azt a szempontot, a melyből méltán megvetéssel
viseltethetik a szárnysegéd a hadügyminiszter iránt. "Nekik
alkalmasint nagyon könnyűnek látszik győzelmet aratni, a nélkül, hogy
puskaport szagolnának!" - gondolta magában. A szemét megvetően
összehunyorította, s valami különös lassúsággal lépett be a
hadügyminiszter szobájába. Ez az érzés csak fokozódott benne, mikor a
hadügyminisztert, a ki egy nagy asztal mellett ült, s a ki vagy két
perczig rá se hederített, megpillantotta. A hadügyminiszter két
viaszgyertya közt lehorgasztotta kopasz és csak két halántékán őszes
fejét, és czeruzájával jegyezgetve, valami íratot olvasgatott. A
nélkül, hogy a fejét fölemelte volna, végigolvasta az iratot, a mikor
egyszerre kinyilt az ajtó és léptek hallatszottak.

- Fogja ezt és adja át, - szólott a hadügyminiszter a szárnysegédéhez,
miközben átadta neki az íratot, s még mindig rá se hederített a futárra.

Andrej herczeg úgy érezte magát, hogy az összes ügyek közül, melyek a
hadügyminisztert foglalkoztatták, a Kutuzov-féle sereg viselt dolgai
érdekelték őt legkevésbbé, vagy pedig valami oknál fogva ezt a hitet
kellett keltenie az orosz futárban. "No, de hiszen ez tökéletesen
mindegy nekem", - gondolta magában. A hadügyminiszter félretolta a
többi íratokat, gondosan egymáshoz igazította a széleiket és fölemelte
a fejét. Okos és jellegzetes feje volt. De abban a pillanatban, a
melyben Andrej herczeghez fordult, arczának okos és határozott
kifejezése szemlátomást, szokás szerint és teljes öntudatossággal
megváltozott; annak az embernek a buta, ravasz és ezt a ravaszságot
leplezni nem is akaró mosolya ült ki rá, a ki egymás után egész sereg
kérvényezőt fogad.

- Kutuzov táborszernagytól jön? - kérdezte. - Remélem, jó híreket hoz?
Meg volt már az összeütközés Mortier-vel? Győzelem? Ideje volna!

Fogta a levelet, mely az ő nevére szólt és szomorú ábrázattal kezdte
olvasni.

- Oh, Istenem! Istenem! Schmidt! - szólott németül. - Milyen
szerencsétlenség! - Átfutván a levelet, letette az asztalra és
szemlátomást eltűnődve valamin, ránézett Andrej herczegre.

- Oh, milyen szerencsétlenség! A győzelem tehát, mint ön mondja, döntő
fontosságú volt? De Mortiert nem fogták el. (Elgondolkozott.) Nagyon
örülök, hogy jó híreket hozott, bár Schmidt halála igen nagy ár ezért
a győzelemért. Ő Felsége alkalmasint látni kívánja majd önt, de nem
ma. Köszönöm, most pihenje ki magát. Holnap a parádé után legyen ott a
cercle-nél. Egyébiránt majd még értesítem.

A beszélgetés közben eltűnt buta mosoly megint megjelent a
hadügyminiszter arczán.

- A viszontlátásra, nagyon köszönöm. A császár Ő Felsége minden
valószínűség szerint látni fogja akarni önt, - ismételte és
megbiczczentette a fejét.

Mikor Andrej herczeg a palotából kilépett, úgy érezte, hogy mindaz az
érdeklődés és boldogság, a melyet benne ez a győzelem keltett, most a
hadügyminiszter és az előzékeny szárnysegéd közönyös kezeibe van
letéve. Egyszerre egész gondolatvilága megváltozott: az ütközet úgy
tünt föl előtte, mint valami messzi, régesrégi emlék.



X.

Andrej herczeg Brünnben egy ösmerősénél, Bilibin orosz diplomatánál
szállt meg.

- Oh, kedves herczeg, kellemesebb vendégem nem is lehetne, - mondotta
Bilibin, mikor kijött Andrej herczeg elé. - Franz, vidd a herczeg
holmiját az én hálószobámba! - fordult oda az inasához, a ki
Bolkonszkijt kísérte. - Nos, mint a diadal hírnöke jött? No ez derék.
Én meg betegen ülök itt, a mint látja.

Andrej herczeg, miután megmosakodott és átöltözött, bement a diplomata
pazar dolgozószobájába és asztalhoz ült. Bilibin csöndesen meghúzódott
a kandalló mellett.

Andrej herczeget, nemcsak az utazása, hanem az egész hadjárat után,
melynek ideje alatt a tisztaság és az előkelő élet minden kényelmétől
meg volt fosztva, a pihenés kellemes érzése fogta el az életnek ilyen
pazar körülményei közt, a melyekhez gyermekkora óta hozzá volt szokva.
Ezenkívül jól esett neki az osztrák fogadtatás után, habár nem is
oroszul, de orosz emberrel (francziául társalogtak) beszélni, a kiről
föltételezte, hogy teljes mértékben osztozik az oroszoknak az
osztrákok iránt érzett s most különösen tapasztalható ellenszenvében.

Bilibin harminczöt év körül lévő legényember volt, a ki ugyanahhoz a
társasághoz tartozott, mint Andrej herczeg. Már Péterváron ösmerték
egymást, de még jobban megösmerkedtek, mikor Andrej herczeg legutóbb
Kutuzovval Bécsben járt. Valamint Andrej herczeg olyan fiatal ember
volt, a ki katonai téren nagy előmenetelt ígért, úgy viszont Bilibin a
diplomácziai téren jogosított szép reményekre. Fiatal ember volt
ugyan, de már nem volt fiatal diplomata, mert már tizenhét éves kora
óta szolgált, volt Párisban és Koppenhágában, most pedig Bécsben
foglalt el egy eléggé fontos állást. Úgy a kanczellár, mint a mi bécsi
követünk is ösmerte és nagyrabecsülte őt. Nem tartozott azok közé a
nagyszámu diplomaták közé, a kiknek csak negativ érdemeiknek kellett
lenniök, a kiknek mindössze is csak tartózkodniok kellett bizonyos
dolgoktól, és francziául kellett tudniok ahhoz, hogy kitünő diplomaták
legyenek; egyike volt ő azoknak a diplomatáknak, a kik szeretnek is,
tudnak is dolgozni, s lustasága ellenére is olykor egész éjszakákat
töltött az íróasztala mellett. Bármilyen lett légyen is a dolga,
mindent egyformán jól végzett el. Őt nem az a kérdés érdekelte, hogy
"miért?", hanem hogy "hogyan?" Hogy miben állott az ő diplomácziai
föladata, azzal nem törődött, de egy-egy körlevelet, emlékiratot, vagy
jelentést művészileg, elmésen és választékosan megcsinálni, mindig
nagy élvezetet szerzett neki. Bilibin szolgálatait nemcsak az írásbeli
munkák révén becsülték sokra, hanem azért is, mert a magasabb körökben
mesterileg tudott viselkedni és beszélni.

Bilibin a társalgást is, mint a munkát, csak akkor szerette, ha
választékosan elmés volt. A társaságban is mindig kivárta az alkalmat,
mikor valami figyelemreméltót mondhatott, s csakis ezzel a föltétellel
elegyedett a társalgásba. Bilibin társalgása mindig tele volt
eredetien elmés, kerek mondatokkal, melyek általános érdeklődést
keltettek. Ezek a mondások Bilibin laboratóriumában, szinte tudatosan
olyan könnyed formában készültek, hogy a jelentéktelen világi emberek
könnyen az eszükbe tarthassák és szalonról-szalonra tovább adhassák.
És Bilibin elmésségei csakugyan, mint mondani szokták, szájról-szájra
jártak a bécsi szalonokban és nem egyszer befolyással voltak
úgynevezett fontos ügyekre is.

Sovány, kiaszott, sárgás arcza mély ránczokkal volt tele, a melyek
mindig oly gondosan tisztára voltak mosva, mint fürdés után az
ujjainak a hegye. Ezeknek a ránczoknak a mozdulataiban volt az
arczának a legfőbb játéka. Hol széles ránczokba szedte a homlokát s
felrántotta a szemöldökeit, hol leereszkedtek a szemöldökei és mély
ránczok támadtak az arczán. Mélyen fekvő, apró szemeinek mindig
határozott és derült volt a tekintetük.

- No most mesélje el a sikereit, - szólalt meg.

Bolkonszkij a lehető legszerényebb modorban, a nélkül, hogy magáról
csak egyetlen szóval is megemlékezett volna, elbeszélte az ütközetet s
a fogadtatást, melyben őt a hadügyminiszter részesítette.

- Úgy fogadtak engem ezzel a hírrel, mint a hogy a tekejátékban a
kutyát fogadják, - ezzel a franczia közmondással fejezte be az
elbeszélését.

Bilibin elmosolyodott s ránczokkal telt meg az arcza.

- De kedvesem, - mondotta távolról mustrálgatva a körmeit, miközben
bal szeme fölött ránczokba verődött a bőr, - minden nagyrabecsülésem
mellett is, a melylyel "az igazhitű orosz hadviselés" iránt
viseltetem, azt tartom, hogy az önök győzelme nem a legfényesebbek
közül való.

Állandóan francziául beszélt, s csak azokat a szavakat mondta oroszul,
a melyeket gúnyosan hangsúlyozni akart.

- Lássuk csak! Önök teljes erejükkel rávetették magukat Mortier
egyetlen hadosztályára, és Mortier azért mégis kisiklott a kezeik
közül? Hol itt a győzelem?

- De azért komolyan szólva, - felelt Andrej herczeg, - mégis csak
minden kérkedés nélkül elmondhatjuk, hogy ez valamivel különb volt
Ulmnál...

- De mért nem csíptek el legalább egy, csak egy marsallt?

- Azért, mert nem minden megy ám úgy, a mint az ember szeretné, s mert
a háború nem olyan, mint a parádé. Mi, a mint említettem, már reggel
hét órakor hátba akartuk támadni az ellenséget, s még délután öt órára
se jutottunk ennyire.

- De hát miért nem cselekedték meg reggel hét órakor? Az kellett
volna, hogy reggel hét órakor meg is cselekedjék, - szólott Bilibin
mosolyogva, - reggel hétkor meg kellett volna cselekedni.

- Hát önök miért nem sugalmazták Bonaparténak diplomácziai úton, hogy
jobb lesz, ha Génuát feladja? - kérdezte Andrej herczeg ugyanolyan
hangon.

- Tudom, - vágott közbe Bilibin, - ön most azt gondolja, hogy nagyon
könnyű a kandalló mellett egy pamlagon ülve marsallokat fogdosni. Ez
igaz, de azért mégis mért nem csíptek el egyet? És ne csodálkozzék, ha
nemcsak a hadügyminisztert, de Ferencz császár és király Ő Felségét se
fogja valami nagyon boldoggá tenni az önök győzelme; sőt még én, az
orosz nagykövetség boldogtalan titkára, még én sem érzem semmiféle
szükségét annak, hogy örömem jeléül egy tallért adjak az én
Franz-omnak és eleresszem őt a Liebchen-jével a Práterba... Az igaz,
hogy itt nincs is Práter... - Merően ránézett Andrej herczegre s
egyszerre eltűntek homlokáról a ránczok.

- De most rajtam a sor, kedvesem, hogy egy kis "miért"-tel álljak elő,
- szólalt meg Bolkonszkij. - Őszintén bevallva, nem értem, lehet, hogy
valami diplomácziai finomság van a dologban, mely az én gyönge elmémet
meghaladja, de én nem értem: Mack elveszít egy egész hadsereget,
Ferdinand és Károly főherczegek semmi életjelt sem adnak magukról és
egyik hibát a másik után követik el, végre az egyetlen Kutuzov az, a
ki valóságos diadalt arat, és semmivé teszi a francziák
győzhetetlenségének a varázsát, s a hadügyminisztert még ennek a
diadalnak a részletei sem érdeklik!

- Persze, éppen azért, kedvesem. Nézze csak, hurráh! a czárnak,
Oroszországnak, a hitnek! Ez mind nagyon szép; de mi közünk nekünk,
már mint az osztrák udvarnak, az önök győzelméhez? Hozzanak önök hírt
nekünk Károly vagy Ferdinand főherczegnek - "egyik főherczeg olyan
mint a másik", ezt ön is tudja, - Napoleon akár egy
tűzoltó-kirendeltsége fölött aratott győzelméről, ez más, akkor majd
nem takarékoskodunk az üdvlövésekkel. De ez szinte szándékos gúnynak,
bosszantásnak látszhatik. Károly főherczeg nem csinál semmit,
Ferdinánd főherczeg nyakig, ül a szégyenben. Bécset elejtik, nem
tartják tovább, akár csak azt mondanák nekünk: az Isten velünk, és
ördög vigyen benneteket, és a ti fővárostokat. Egy tábornokunkat, a
kit valamennyien szerettünk, Schmidtet, halálba kergetik, s még
szerencsét kívánnak nekünk a győzelemhez!... Megengedi tán, hogy
fölháborítóbb hírt, mint a melyet ön hozott, még csak képzelni se
lehet. Az egész olyan, mintha czélzatos volna. Ezenkívül, tegyük föl,
hogy önök csakugyan fényes győzelmet arattak, sőt, hogy még Károly
főherczeg is győzelmet aratott, ugyan mit változtatna ez a dolgok
állásán? Most már késő, mikor Bécs a francziák kezén van.

- Hogy-hogy' a francziák kezén? Bécset elfoglalták?

- Nemcsak hogy elfoglalták, hanem Bonaparte Schönbrunnban van, és a mi
kedves grófunk, Vrbna gróf, útban van hozzá a parancsaiért.

Az utazás, a fogadtatás fáradalmai és benyomásai, de különösen az ebéd
után Bolkonszkij úgy érezte, hogy nem fogta fel teljesen azoknak a
szavaknak a jelentőségét, melyeket hallott.

- Ma reggel volt nálam Lichtenfels gróf, - folytatta Bilibin, - s
mutatott egy levelet, a melyben részletesen le van írva a francziák
parádéja Bécsben. Murat herczeg, és minden egyéb... Ebből látható,
hogy az önök győzelme nem éppen nagyon örvendetes és hogy önt nem
fogadhatták úgy, mint a megmentőjüket...

- Igazán mondom, nekem mindegy, tökéletesen mindegy! - mondotta Andrej
herczeg és kezdte belátni, hogy annak a hírnek, melyet ő a kremsi
ütközetről hozott, olyan eseményekkel szemben, a minő Ausztria
fővárosának az elfoglalása, tényleg nem lehet valami nagy fontossága.
- De hát hogy' tudták Bécset elfoglalni? Mikor ott a híd, a hírneves
erődítések és Auersperg herczeg? Nálunk olyan hírek jártak, hogy
Auersperg herczeg védelmezi Bécset, - mondotta.

- Auersperg herczeg ezen az oldalon, a mi oldalunkon áll és bennünket
védelmez; szerintem ugyan nagyon rosszul, de mégis csak védelmez. Bécs
pedig a túlsó oldalon van. A híd, az még nincs és remélem, nem is lesz
elfoglalva, mert alá van aknázva és ki van adva a parancs, hogy
fölrobbantsák. Ellenkező esetben mi már rég a csehországi hegyek
között volnánk, önök pedig egész hadseregükkel együtt ugyancsak rossz
világot élnének a két tűz közt.

- No, de ez még mind nem jelenti azt, hogy a hadjáratnak vége, - szólt
Andrej herczeg.

- Én pedig azt hiszem, hogy vége. És így gondolkodnak az itteni
nagyfejű álomszuszékok is, csak nem merik kimondani. Az lesz, a mit én
már a hadjárat kezdetén megmondottam, hogy nem az önök lövöldözése ott
Dürrenstein alatt és egyáltalában nem a puskapor dönti el ezt a
kérdést, hanem azok, a kik kieszelték, - mondotta, ismételvén egyik
mot-ját, miközben összeránczolta a homlokát és szünetet tartott. - A
kérdés csak az, hogyan végződik Alexander császár és a porosz király
berlini találkozása. Ha Poroszország is belép a szövetségbe, akkor
Ausztriát belekényszerítik abba, hogy a háborút folytassa. Ha pedig
nem, akkor mindössze arról lesz szó, hogy megegyezzenek az iránt, hol
állapítsák meg az új Campo-Formio első szakaszát.

- De milyen rendkívüli genialitás ez! - kiáltott föl egyszerre Andrej
herczeg, s kis kezét ökölbe szorítva rácsapott vele az asztalra. - És
milyen szerencséje van ennek az embernek!

- Buonaparténak? - kérdezte Bilibin s összeránczolta a homlokát, ezzel
jelezvén, hogy most un mot következik. - Buonaparte? - ismételte, az
u-t különösen hangsúlyozva. - De én azt hiszem, hogy most, a mikor
Schönbrunnból diktál Ausztriának törvényeket, il faut lui faire grâce
de l'u.[5] Én határozottan meg is kezdtem ezt az újítást s őt
egyszerűen Bonapart-nak hívom.

- Nem, tréfán kívül, - szólott Andrej herczeg, - ön hát csakugyan azt
hiszi, hogy a hadjáratnak vége?

- Ime én ezt gondolom: Ausztriát lóvá tették, s ő ehhez még nincs
hozzászokva. És megfizet érte. Lóvá tették először azért, mert a
tartományai föl vannak dúlva (azt mondják, hogy az igazhitű hadsereg
kegyetlen pusztításokat visz véghez), a hadserege le van törve,
fővárosa elesett, és mindez, pour les beaux yeux du cet szardiniai
Felség. És, - köztünk maradjon kedvesem, - ez az, a miből én azt
szimatolom, hogy becsapnak bennünket, szimatolom a Francziaországgal
való egyezkedést, és a béke, a titkos és suttyomban megkötendő béke
terveit.

- Ez lehetetlen! - szólott Andrej herczeg; - ez nagyon is alávaló
dolog volna.

Mikor Andrej herczeg bement a számára előkészített szobába, és tiszta
fehérneműben ráfeküdt az illatos és megmelegített tollpárnákra, - úgy
érezte, mintha az az ütközet, a melynek ő hozta meg ide a hírét,
régen, nagyon régen történt volna. A porosz szövetség, Ausztria
hitszegése, Bonaparte új diadala, a holnapi parádé és a Ferencz
császárnál kilátásban lévő kihallgatás foglalkoztatták. Behúnyta a
szemeit, de ugyanabban a pillanatban ágyúdörgés, puskaropogás,
kocsizörgés zúgott a füleibe s ime megint muskétások ereszkednek le
csatárlánczban a hegyről, a francziák lövöldöznek s ő érzi, a mint
megremeg a szíve, s ő is előre rohan Schmidt-tel, a golyók vígan
fütyölnek körülötte s ő az életörömnek azt a megtízszerezett érzését
érzi, a melyet gyermekkora óta nem tapasztalt. Fölébredt.

"Igen, mindez így volt!..." - mondotta magában, boldogan, gyermekiesen
elmosolyodva s erőteljes, fiatal álomba merült.



XI.

Másnap későn ébredt. Felújítván magában a múlt benyomásait,
mindenekelőtt arra emlékezett vissza, hogy ma be kell mutatkoznia
Ferencz császár előtt, majd eszébe jutott a hadügyminiszter, az
előzékeny osztrák szárnysegéd, Bilibin és az este folytatott
beszélgetés. A palotába lévén menendő, teljes díszbe öltözött, a mit
már rég nem cselekedett volt meg, s frissen és szépen, felkötött
karral belépett Bilibin szobájába. Még más négy úr is volt a szobában
a diplomácziai karból. Kuragin Hyppolit herczeget, a ki a nagykövetség
titkára volt, Bolkonszkij már ismerte; a többiekkel Bilibin ismertette
meg.

Azok az urak, a kik Bilibinnél voltak, - csupa gazdag, vídám és
nagyvilági fiatal ember, - úgy Bécsben, mint itt is egészen külön kört
alkottak, a melyet Bilibin, a ki ennek a körnek a feje volt, a
"mieink"-nek, les nôtres keresztelt el. Ennek a körnek, mely csaknem
kizárólag diplomatákból állott, szemlátomást meg voltak a maga, a
politika és háború ügyeivel semmi kapcsolatban nem álló nagyvilági
érdekei, egyes asszonyokkal s a szolgálat irodai részével való
viszonyai. Ezek az urak, úgy látszik, kész örömmel fogadták a körükbe
Andrej herczeget (olyan megtiszteltetés, a melyben csak kevés embert
részesítettek), akárcsak közülök való lett volna. Puszta
udvariasságból s hogy a társalgást megindítsák, bevezetésül néhány
kérdést intéztek hozzá a hadseregről és a legutóbbi ütközetről, mire a
társalgás megint csak vidám élczek és tréfák közt forgácsolódott szét.

- De különösen jó a dologban az, - szólalt meg az egyik, egy
diplomata-társának a kudarczáról szólva, - különösen jó az, hogy a
kanczellár egyenesen megmondta neki, hogy Londonba történt
áthelyeztetése voltaképpen előléptetés, s hogy tehát így fogja föl a
dolgot.

- El tudják-e képzelni azt a figurát, mikor ezt hallja?...

- De a mi mindennél rosszabb, urak, én most leleplezem önök előtt
Kuragint; ez a Don Juan, ez a rettenetes ember, rútúl kihasználja egy
társának a szerencsétlenségét!

Hyppolit herczeg egy karosszékben heverészett s fölrakta a lábait a
szék támlájára. Elmosolyodott.

- Ugyan, ugyan, - mondotta.

- Óh, Don Juan! Óh kígyó! - hallatszott minden oldalról.

- Ön nem is tudja, Bolkonszkij, - fordult oda Bilibin Andrej
herczeghez, - hogy a franczia hadsereg (majdnem azt mondtam: az orosz
hadsereg) minden kegyetlensége is csak semmiség ahhoz, a mit ez az
ember az asszonyok közt véghezvitt.

- A nő - barátnője a férfinak, - jegyezte meg Hyppolit herczeg s
lorgnette-jével elkezdte nézni a lábait.

Bilibin és a többiek Hyppolit herczeg szemébe nézve fölkaczagtak.
Andrej herczeg tisztában volt vele, hogy ez a Hyppolit herczeg, a
kitől (őszintén szólva) a feleségét is féltette, a bolondját járta
ebben a társaságban.

- Nem kell bemutatnom önnek ezt a Kuragint, - szólt oda Bilibin halkan
Bolkonszkijhoz. - Elragadó, mikor elkezd okoskodni a politikáról;
érdemes látni a fontoskodását.

Odaült Hyppolit mellé és a homlokát összeránczolva elkezdett vele
politikáról beszélni. Andrej herczeg s a többiek odaálltak köréjük.

- A berlini kabinet nem mondhat véleményt a szövetségről, - kezdte
Hyppolit jelentőségteljes pillantást vetve maga körül, - a nélkül,
hogy kifejezést adjon... mint legutolsó jegyzékében is tette...
egyébiránt, ha a császár Ő Felsége nem üt csorbát a mi szövetségünk
lényegén...

- Bocsánat, még nem fejeztem be... - mondotta Andrej herczegnek, s
megfogta a kezét. - Én azt hiszem, a beavatkozás előnyösebb lesz, mint
a be nem avatkozás. - Itt szünetet tartott. - Lehetetlen azzal
befejezettnek tekinteni az ügyet, hogy a mi november 18-iki levelünket
nem fogadták el. Lám, idevezet mindez.

Eleresztette Bolkonszkij kezét, ezzel akarván jelezni, hogy most már
véglegesen befejezte.

- Demosthenes, rádismerek arról a kavicsdarabról, a melyet
arany-szájadban rejtegetsz! - szólalt meg Bilibin, a kinek még a feje
búbja is megmozdult a gyönyörűségtől.

Mindannyian nevettek. Valamennyiüknél hangosabban kaczagott Hyppolit.
Szemlátomást szenvedett, szinte elállt a lélegzete, de azért nem bírta
elfojtani a legvadabb kaczagást, mely egészen széjjelhúzta állandóan
mozdulatlan arczát.

- Nos, uraim, - mondotta Bilibin, - Bolkonszkij Brünnek és a házamnak
a vendége, s én, tőlem telhetőleg be akarom mutatni neki az itteni
élet minden gyönyörűségét. Ha Bécsben volnánk, ez könnyű volna; de
itt, ebben a nyomorúlt morva fészekben, már nehezebb, s így számítok
valamennyiüknek a támogatására. Be kell mutatni neki Brünnt. Önök
vállalják magukra a színházat - én a társaságot: te pedig, Hyppolit,
természetesen az asszonyokat.

- Meg kell neki mutatni Ameliet! - szólott az egyik, s megcsókolta az
újjai hegyét.

- Egyáltalában, - jegyezte meg Bilibin, - emberszeretőbb érzelmekre
kell hangolni ezt a vérszomjas katonát.

- Sajnálom, uraim, de aligha vehetem igénybe szíves
vendégszeretetüket, most is már ideje, hogy menjek, - mentegetőzött
Bolkonszkij s az órájára nézett.

- Hová?

- A császárhoz.

- Óh! Óh! Óh!

- Nos hát, a viszontlátásra, Bolkonszkij! A viszontlátásra, herczeg,
jőjjön valamivel korábban ebédre, - hallatszottak hangok. - Majd a
szárnyaink alá vesszük.

- Csak iparkodjék, ha a császárral beszél, minél jobban dícsérni az
élelmezés és a menetelés rendjét, - mondotta Bilibin, mikor
Bolkonszkijt az előszobába kikísérte.

- Szeretném dícsérni, de a mennyire ismerem, nem igen tehetem, -
felelt Bolkonszkij mosolyogva.

- Egyáltalában, iparkodjék minél többet beszélni. Neki szenvedélye - a
kihallgatás, de beszélni nem szeret, s a mint majd látni fogja, nem is
igen tud.



XII.

Ferencz császár a cercle alkalmával merően ránézett Andrej herczegre,
a ki a számára kijelölt helyen az osztrák tisztek között állott és
intett is neki hosszúkás fejével. Kevéssel ezután a tegnapi
szárnysegéd udvariasan közölte Bolkonszkijval a császárnak azt az
óhajtását, hogy őt kihallgatáson fogadja. Ferencz császár a szoba
közepén állva fogadta őt. Andrej herczeg mielőtt elkezdett volna
beszélni, megütközött azon, hogy az uralkodó szinte zavarba jött és
nem tudván, mit mondjon, elvörösödött.

- Mondja csak, mikor kezdődött az ütközet? - kérdezte szaporán.

Andrej herczeg felelt. Ez után a kérdés után ehhez hasonló egyűgyű
kérdések következtek: "egészséges-e Kutuzov? Mikor jött el Kremsből?"
stb. Az uralkodó olyan kifejezéssel beszélt, mint ha csak kizárólag az
lett volna a czélja, hogy bizonyos számú kérdést intézzen hozzá. De az
ezekre a kérdésekre adandó feleletek, amint nagyon is feltünően
elárulta, éppenséggel nem érdekelték.

- Hány órakor kezdődött az ütközet? - kérdezte a császár.

- Azt nem mondhatom meg Felségednek, hogy az arczvonalon hány órakor
kezdődött az ütközet, de Dürrensteinnél, a hol én voltam, este hat
órakor indúltak rohamra a csapatok, - mondotta Bolkonszkij élénken, s
azt remélte, hogy most tán előterjesztheti mindannak a fejében immár
készen álló hiteles leírását, a mit tudott és látott. De a császár
elmosolyodott és félbeszakította.

- Hány mérföld?

- Honnan és meddig, Felség?

- Dürrensteintől Kremsig.

- Három és fél mérföld, Felség.

- A francziák otthagyták a balpartot?

- A mint a kémeink jelentették, az éjszaka folyamán keltek át tutajokon.

- Van-e elég takarmány Kremsben?

- Takarmány nem volt annyi,...

A császár közbevágott:

- Hány órakor esett el Schmidt tábornok?

- Úgy tetszik, hét órakor.

- Hét órakor? Ez szomorú! nagyon szomorú!

A császár azt mondta, hogy köszönöm és meghajtotta magát, Andrej
herczeg kiment, mire az udvaronczok legott minden oldalról
körülfogták. Mindenfelől gyöngéd pillantások és gyöngéd szavak
röppentek felé. A tegnapi szárnysegéd szemrehányást tett neki, hogy
miért nem a palotában szállt meg és fölajánlotta neki a házát. A
hadügyminiszter is odalépett hozzá és szerencsekívánatok közt átadta
neki a Mária Terézia-rend harmadik osztályát, melyet a császár
adományozott neki. A császárné kamarása meghívta őt a felséges
asszonyhoz. A főherczegnő is látni kívánta. Valósággal nem tudta,
kinek feleljen előbb és beletelt pár pillanat, míg kissé összeszedte
magát. Az orosz követ megfogta a vállát, odahúzta az ablakhoz és
elkezdett vele beszélgetni.

Bilibin szavai ellenére is örömmel fogadták azt a hírt, a melyet
hozott. Hálaadó isteni tiszteletet is rendeltek el. Kutuzovot a Mária
Terézia-rend nagy keresztjével tüntették ki, s az egész hadsereget
elhalmozták jutalmakkal. Bolkonszkijt minden oldalról meghívásokkal
árasztották el, s egész délelőtt látogatásokat kellett tennie az
osztrák előkelőségeknél. Miután este öt óra tájban a látogatásokat
befejezte, megfogalmazta a fejében az ütközetről és a brünni
kirándulásról az apjának írandó levelet és elment haza Bilibinhez.
Bilibin házának a lépcsője előtt egy félig megrakott bricska állott,
és Bilibin inasa, Franz, valami nehéz ládát czipelve jött ki az ajtón.

Andrej herczeg, mielőtt Bilibinhez ment volna, betért egy
könyvesboltba, hogy az egész hadjáratra ellássa magát könyvekkel s ott
elüldögélte az időt.

- Mit jelentsen ez? - kérdezte Bolkonszkij.

- Jaj, kegyelmes uram! - szólott Franz, a ki nagynehezen fölrakta a
ládát a bricskára - Megint megyünk tovább. Az a gonosztevő már megint
a sarkunkban van.

- Mi az? Mit jelent ez? - kérdezte ismét Andrej herczeg.

Bilibin kijött Bolkonszkij elé. Állandóan nyugodt arcza most izgatott
volt.

- Na már valljuk be, hogy ez pompás valami, - mondotta, - pompás egy
história azzal a Tabor-híddal. Kardcsapás nélkül átkeltek rajta. -
Andrej herczeg az egészből semmit sem értett.

- De hát hol járt ön, hogy még azt sem tudja, a mit már minden kocsis
tud a városban?

- A főherczegnőtől jövök. Ott semmit se hallottam.

- És azt se látta, hogy mindenfelé csomagolnak?

- Nem láttam... De hát mi történt? - kérdezte Andrej herczeg
türelmetlenül.

- Mi történt? Az történt, hogy a francziák átkeltek azon a hídon, a
mely Auersperg védelmére volt bízva; s a hidat nem pusztították el,
úgy, hogy Murat most sietve útban van Brünn felé és ma-holnap itt is
lesz.

- Hogy-hogy' itt? De hát miért nem pusztították el a hidat, ha alá van
aknázva?

- Ezt én kérdem öntől. Ezt senki, még maga Bonaparte se tudja. -
Bolkonszkij vállat vont.

- De ha átkeltek a hídon, ez annyit tesz, hogy a hadsereg is
elveszett: elvágják az útját, - mondotta.

- 'Sz ez éppen a nagyszerű, - felelt Bilibin. - Hallgasson csak ide. A
francziák, mint már említettem, bevonulnak Bécsbe. Eddig rendben van
minden. Másnap, vagyis tegnap, a marsall urak: Murat, Lannes és
Beliard lóra ülnek és elmennek a hídhoz. (Megjegyzendő, mind a hárman
gascogneiak.) - Urak, - úgymond egyikük, - önök is tudják, hogy a
Tabor-híd minden oldalról alá van aknázva, s hogy előtte egy
veszedelmes erősség és tizenötezer katona áll, a kiknek ki van adva a
parancs, hogy a hidat felrobbantsák és bennünket ne eresszenek át
rajta. De a mi császárunknak, Napoleonnak nagyon kellemes lesz, ha mi
ezt a hidat elfoglaljuk. Gyerünk hát hárman és foglaljuk el. Gyerünk,
mondják rá a többiek; s elindúlnak, elfoglalják a hidat,
keresztülmennek rajta, és most egész seregükkel a Duna innenső partján
jönnek mi felénk, önök és az önök összekötő vonala felé.

- Elég volt a tréfából, - szólott Andrej herczeg szomorúan és
komolyan. - Ez a hír fájdalmasan, de egyúttal kellemesen is érintette
őt. Alig hallotta meg, hogy az orosz hadsereg ilyen reménytelen
állapotban van, megvillant a fejében az a gondolat, hogy éppen az ő
számára van fönntartva az, hogy az orosz sereget ebből a kellemetlen
helyzetből kimentse, s hogy ime, itt az a Toulon, mely majd kiemeli őt
az ismeretlen tisztek sorából és megnyitja előtte a dicsőség útját. A
mint Bilibint hallgatta, már élénken elképzelte, hogy' fogja, a mint a
hadsereghez megérkezik, előterjeszteni a haditanácsban a véleményét,
mely egyedül alkalmas arra, hogy a hadsereget megmentse, s hogy'
fogják ő rá egymagára rábízni ennek a tervnek a megvalósítását.

- Elég volt a tréfából, - ismételte.

- Nem tréfálok, - folytatta Bilibin, - ez a szomorú valóság. Ezek az
urak rálépnek a hídra egyedül s fehér kendőket vesznek elő; azt
állítják, hogy fegyverszünet van, s hogy ők, a marsallok azért jönnek,
hogy Auersperg herczeggel tárgyalást kezdjenek. Az ügyeletes tiszt
bebocsátja őket a hidat védő erősségbe. Ezerféle gascognei badarsággal
beszélik tele a fejét; azt mondják, hogy a háborúnak vége, hogy
Ferencz császár találkozni fog Bonapartéval, s hogy ők beszélni
akarnak Auersperg herczeggel, s több efféle. A tiszt elküld
Auerspergért; az urak összeölelkeznek a tisztekkel, tréfálkoznak,
ráülnek az ágyúkra, s e közben egy franczia zászlóalj észrevétlenül
rálép a hídra, a robbantó anyagokkal telt zsákokat a vízbe hajigálja
róla és eljut az erőséghez. Végre megjelenik a tábornok, a mi kedves
herczeg Auersperg von Mauternünk. - "Kedves ellenség! Az osztrák
hadsereg virága, a török háború hőse! Az ellenségeskedésnek vége,
kezet nyújthatunk egymásnak... Napoleon ég a vágytól, hogy Auersperg
herczeget megösmerje". Szóval, ezek az urak, nem hiába gascogneiak,
szép szavaikkal lebeszélik a lábáról Auersperg herczeget, a ki olyan
hízelgőnek tartja magára nézve azt, hogy oly gyorsan bizalmasává lett
a franczia marsalloknak, annyira elvakul Murat köpenye és
struccztollai láttára, qu'il n'y voit que du feu, et oublie celui
qu'il devait faire, faire sur l'ennemi (gyors beszéde ellenére se
feledkezett meg arról, hogy ez után a mot után, a kellő méltatásra
némi szünetet tartson). A franczia zászlóalj szaporán bevonul az
erősségbe, beszögezi az ágyúkat, s a híd el van foglalva. De a mi még
a legjobb, - folytatta a saját elbeszélésének a pompás voltától szinte
lecsillapodva, - az az, hogy az az őrmester, a ki a mellett az ágyú
mellett állott, melynek jelt kellett volna adni az aknák
felrobbantására és a híd légberöpítésére, ez az őrmester franczia
katonákat látván a hídon, már lőni akart, de Lannes félrerántotta a
kezét. Az őrmester, a ki nyilván okosabb ember volt a tábornoknál,
odasiet Auersperghez és jelenti: "Herczeg, önt rászedték, ime a
francziák!" Murat látja, hogy mindennek vége, ha az őrmestert szóhoz
engedik jutni. Tettetett csodálkozással (igazi gascognei módon)
odafordul Auersperghez: "Nem ösmerek rá a világszerte annyira
magasztalt osztrák fegyelemre, - úgymond, - ön megengedi, hogy egy
alantasa így beszéljen!" Ez geniális! Auersperg herczeg megsértődik és
elfogatja az őrmestert. Na, valljuk be, ez pompás, ez az egész
história a Tabor-híddal. Ez már nem is butaság, nem is alávalóság...

- Lehet, hogy árulás, - szólott Andrej herczeg s élénken maga elé
képzelte a szürke köpenyeket, a jeleket, a lőporfüstöt, a
puskaropogást és a dicsőséget, mely reá várakozik.

- Az sem. Ez nagyon is kényelmetlen helyzetbe sodorná az udvart, -
folytatta Bilibin. - Ez se nem árulás, se nem butaság, se nem
alávalóság, ez éppen úgy, mint Ulmnál, ez... Mintha elgondolkodott
volna a megfelelő kifejezésen: - c'est du Mack. Nous sommes mackés, -
fejezte be, érezvén, hogy ezzel egy mot-t, egy friss, vagy olyan mot-t
mondott, mely szálló igévé lesz. Megelégedése jeléül homlokáról
egyszeriben eltüntek a ránczok s könnyedén elmosolyodva elkezdte a
körmeit vizsgálni.

- Hová készül? - szólalt meg egyszerre, Andrej herczeghez fordulva, a
ki fölkelt és a szobája felé indúlt.

- Utazom.

- Hová?

- A hadsereghez.

- De hiszen még két napot akart itt tölteni.

- De most tüstént megyek. - És Andrej herczeg, miután intézkedett az
elutazásáról, bement a szobájába.

- Tudja mit, kedvesem, - mondotta Bilibin, a mint belépett hozzá a
szobájába. - Én gondolkodtam önről. Miért is megy el voltaképpen? - És
e következtetés megdönthetetlenségének a jeléül, eltűntek homlokáról a
ránczok.

Andrej herczeg kérdő pillantást vetett rá és nem felelt semmit.

- Miért megy el? Tudom, ön azt hiszi, hogy most, mikor a sereg
veszedelemben van, kötelessége elrohanni. Értem én ezt, kedvesem, ez a
valódi hősiesség.

- Legkevésbbé sem, - felelt Andrej herczeg.

- De hiszen ön filozófus, legyen hát egészen az, nézze más szempontból
a dolgokat s akkor be fogja látni, hogy az ön kötelessége,
ellenkezőleg, az, hogy magát kímélje. Hagyja azt másokra, a kik semmi
egyébre nem valók... Önnek nincs parancsa arra, hogy visszatérjen,
innen pedig még nem is bocsátották el, következésképpen itt maradhat
és eljöhet velünk oda, a hová bennünket szerencsétlen sorsunk sodor.
Azt mondják, Olmützbe megyünk. Olmütz nagyon kedves város. S az én
hintómon nagyon szépen megférünk majd kettecskén.

- Ne tréfáljon, Bilibin, - mondotta Bolkonszkij.

- Én őszintén és barátilag beszélek önnel. Csak gondolja meg jól. Hová
és miért menne el most, mikor itt is maradhat? Önre két dolog várhat
(bal halántékán összeránczolta a bőrt): vagy megkötik a békét még
mielőtt visszajutna a hadsereghez, vagy pedig szégyen és gyalázat éri
az egész Kutuzov-féle hadsereget. Egyik a kettő közül. - És Bilibin
érezvén, hogy ez a dilemma megdönthetetlen, elsímította a bőrét.

- Azt én nem ítélhetem meg, - mondotta Andrej herczeg hidegen, s
gondolta magában: "megyek azért, hogy megmentsem a hadsereget".

- Kedvesem, ön hős, - szólott Bilibin.



XIII.

Bolkonszkij, miután a hadügyminisztertől elbúcsúzott, még akkor éjjel
elutazott a hadsereghez, maga se tudván, hol fog ráakadni, s attól
tartván, hogy Krems felé útközben a francziák kezébe kerül.

Brünnben az egész udvari népség csomagolt, s a podgyász már útban is
volt Olmütz felé. Etzelsdorf táján Andrej herczeg kijutott arra az
útra, a melyen a legnagyobb rendetlenségben vonult tova az orosz
hadsereg. Az utat a társzekerek annyira eltorlaszolták, hogy fogatán
lehetetlen volt tovább jutnia. Egy kozák csapattól kért tehát egy
lovat és egy kozákot, s éhesen és fáradtan, a szekereket elkerülve,
sietett előre, hogy a főparancsnokot fölkutassa. Útközben a hadsereg
helyzetéről a legvészjóslóbb hírek jutottak a fülébe, s a rendetlenül
menekülő sereg látása ezeket a híreket csak megerősítette.

"És erre az orosz hadseregre, a melyet a világ másik végéről angol
arany hozott ide, ugyanazt a sorsot fogják rámérni (az ulmi hadsereg
sorsát)", - jutottak eszébe annak a hadiparancsnak a szavai, a melyet
Napoleon a hadjárat kezdete előtt hadseregéhez intézett, s ezek a
szavak a lángeszű hős iránt való csodálkozásnak s egyúttal a sértett
büszkeségnek és a dicsőség reményének az érzését keltették föl benne.
S ha nem marad egyéb hátra, mint meghalni? - gondolta magában. Nos, ha
meg kell lenni! Ezt én se fogom rosszabbul csinálni, mint mások!

Andrej herczeg megvetéssel nézett végig ezeken a végtelen és
rendetlenül kavargó csapatokon, szekereken, tüzérségen és megint
mindenféle rendű és rangú szekereken, melyek egymást el-elhagyogatva,
három, négy sorban, torlaszolták el a sáros utat. Minden oldalról,
elől is, hátul is, a meddig csak a füléhez hang elhatott, nem
hallatszott egyéb, mint kerékzörgés, szekérládák dübörgése, talyigák
és ágyúk csikorgása, lódobogás, ostorpattogás, a lovak biztatása,
katonák, legények és tisztek szitkozódása. Az útszélen szakadatlan
sorban, hol széttépett, vagy szét nem tépett, elhullott lovak, hol
törött szekerek, a melyeken valakire várva, egy-egy katona ült, hol a
csapatoktól elmaradt katonák voltak láthatók, a kik csoportokba
verődve bandukoltak a szomszéd falvak felé, vagy hoztak belőlük
csirkét, bárányt, szénát vagy egyebekkel megtöltött zsákokat. A
lejtőkön és a lankásokon sűrűbbek lettek a csoportok és szakadatlan
kiabálást vittek véghez. A sárba térdig elmerült katonák puszta kézzel
támogatták az ágyúkat és a szekereket; pattogtak az ostorok,
csúszkáltak a lovak, szakadtak az istrángok s ordítozástól dagadt az
emberek melle. A tisztek, a kik a menetet vezették, hol előre, hol
hátra száguldoztak a szekerek közt. Ebben az általános zűrzavarban
alig hallatszott a hangjuk, s látszott az arczukon, hogy nagyon is
kételkednek annak a lehetőségében, hogy a züllést föltartóztassák.

"Ime, ez hát az a kedves igazhitű hadsereg", - gondolta magában
Bolkonszkij és eszébe jutottak Bilibin szavai. Ezek közül az emberek
közül meg akarván kérdezni valakitől, hogy merre van a főparancsnok,
odament egy szekérhez. Éppen vele szemben egy furcsa külsejű egylovas
jármű döczögött, mely alkalmasint házilag készült s a talyiga, a
cabriolet és a hintó keverékére emlékeztetett. A járművet egy katona
hajtotta, és bőrernyője alatt egy nyakig kendőkbe burkolt nő ült.
Andrej herczeg már közeledett s éppen meg akarta a katonát szólítani,
mikor a kocsiban ülő nőnek kétségbeesett kiabálása vonta magára a
figyelmét. Az a tiszt, a ki a szállítmányt vezette, ütötte verte azt a
katonát, a ki mint kocsis ült a bakon, azért, mert el akarta kerülni a
többieket, s a korbács egy suhintása rácsapott a kocsi ernyőjére. A nő
élesen fölsikoltott. Mikor Andrej herczeget megpillantotta, kihajolt
az ernyő alól, s a takarók közül kinyúló sovány kezeivel integetve,
kiabált:

- Segédtiszt úr! Segédtiszt úr... az Istenért... védjen meg... Mi lesz
ebből?... Én a hetes vadászok orvosának vagyok a felesége... nem
eresztenek, elmaradtunk, elvesztettük a mieinket...

- Lepénynyé lapítalak, pusztulj innen! - ordított a feldühödt tiszt a
katonára: - pusztulj innen a gebéddel együtt.

- Segédtiszt úr, védjen meg. Micsoda dolog ez? - ordított az orvos
felesége.

- Legyen szíves ezt a szekeret előrebocsátani. Nem látja, hogy asszony
ül benne? - szólott Andrej herczeg a tiszthez lépve.

A tiszt ránézett s a nélkül, hogy felelt volna, megint a katonához
fordult. - Összetiporlak... Vissza!...

- Bocsássa előre, ha mondom, - ismételte Andrej herczeg s
összeszorította az ajkait.

- Hát te ki vagy? - fordult hozzá egyszerre a tiszt részeg dühvel. -
Ki vagy te? Te (különösen hangsúlyozta a te szócskát) a parancsnokom
vagy tán, vagy mi? Itt én vagyok a parancsnok, nem te. Vissza, ha
mondom, - ismételte, - mert lepénynyé lapítalak. - Ez a kifejezés
nyilván nagyon megtetszett neki.

- Jól lefújta a segédtisztecskét, - hallatszott hátulról.

Andrej herczeg látta, hogy a tiszten a minden ok nélkül való dühnek
olyan rohama vett erőt, a melyben az ember nem tudja, mit beszél.
Látta, hogy az orvos felesége érdekében való közbelépése teli van
azzal, a mitől mindennél jobban félt, azzal, a mit a franczia
ridicule-nek hív, de az ösztöne mást mondott. Alig hogy a tiszt az
utolsó szavakat kimondta, Andrej herczeg a dühtől eltorzult arczczal
odarohant hozzá és ráemelte a szeges korbácsát.

- Eressze e-lő-re!

A tiszt legyintett a kezével és sietve odább állott.

- Az egész rendetlenséget ezek a törzskari emberek csinálják, -
mormogta magában. - Tegyen, a mit akar, bánom is én.

Andrej herczeg szaporán, lesütött szemekkel, otthagyta az orvos
feleségét, a ki őt megmentőjének nevezte és undorral gondolván vissza
ennek a megalázó jelenetnek legapróbb részleteire, elvágtatott a felé
a falu felé, a melyben állítólag a főparancsnok tartózkodott.

A falúba érve, leszállt a lováról s azzal a szándékkal ment be a
legelső házba, hogy kissé megpihen, valamit eszik, és tisztába hozza
ezeket a bántó és gyötrő gondolatokat. "Ez egy sereg gazember, de nem
katona", gondolta magában, miközben az első ház ablakához lépett, a
mikor egy ösmerős hang a nevén szólította.

Körülnézett. Neszviczkij csinos arcza kandikált ki egy kis ablakból.
Neszviczkij valamit majszolt s a kezével integetve hívta őt magához.

- Bolkonszkij! Bolkonszkij! Süket vagy tán, vagy mi? Gyere ide
szaporán, - kiabált rá.

A házba lépve, Andrej herczeg ott látta Neszviczkijt egy másik
segédtiszttel, a mint éppen falatoztak. Szaporán azzal a kérdéssel
fordultak Bolkonszkijhoz, nem tud-e valami ujságot? Jól ösmert
arczaikon Andrej herczeg a nyugtalanság és az aggodalom kifejezését
födözte fel. Ez a kifejezés különösen feltünő volt Neszviczkij örökké
mosolygó ábrázatán.

- Hol a főparancsnok? - kérdezte Bolkonszkij.

- Itt van abban a házban ni, - felelt a segédtiszt.

- Nos hát csakugyan igaz a béke vagy a kapituláczió? - kérdezte
Neszviczkij.

- Ezt én kérdem tőletek. Én semmit se tudok, csak azt, hogy nagy
nehezen tudtam csak hozzátok visszakerülni.

- De hogy nálunk mi van! Rémületes! Restellem pajtás, hogy kinevettük
Mack-ot, most pedig mi alkalmasint még rosszabbul járunk, - szólott
Neszviczkij. - Ülj le hát és egyél valamit.

- Most ugyan, herczeg, se szekeret, se semmit nem talál, a Pjotr-ja
pedig, tudja Isten hol jár, - jegyezte meg a másik segédtiszt.

- De hát hol a főhadiszállás?

- A mint halljuk, Znaimban.

- Én mindenemet, a mire csak szükségem van, fölrakattam két lóra, -
szólott Neszviczkij, - és igazán mondom, pompásan fölpakkolták azt a
két állatot. Akár a csehországi hegyeknek is nekimehetek velük.
Rosszúl állunk, pajtás. De neked mi bajod, tán beteg vagy, hogy úgy
remegsz? - kérdezte Neszviczkij, mikor észrevette, hogy Andrej herczeg
rángatózik, mintha csak leydeni palaczkhoz nyult volna.

- Semmi, - felelt Andrej herczeg. Ebben a pillanatban megint eszébe
jutott az az iménti jelenet az orvos feleségével, és azzal a
szekerésztiszttel.

- Mit csinál itt a főparancsnok? - kérdezte.

- Fogalmam sincs róla, - felelt Neszviczkij.

- Én csak annyit látok, hogy itt gyalázatosan, gyalázatosan megy
minden, - jegyezte meg Andrej herczeg és bement abba a házba, a
melyben a főparancsnok lakott.

Miután elhaladt Kutuzov fogata, a kíséret elgyötört hátaslovai és a
kozákok mellett, a kik hangosan beszélgettek, Andrej herczeg belépett
az előszobába. Maga Kutuzov, mint mondták, Bagration herczeggel és
Weichrother-rel benn volt a házban. Az utóbbi osztrák tábornok volt, a
ki az elesett Schmidt helyébe került ide. Az előszobában a kis
Kozlovszkij gúggolt egy irnok előtt. Az irnok egy megfordított dézsán
felgyűrt ujjakkal szaporán körmölt. Kozlovszkij arcza gyűrött volt,
nyilván ő sem aludt az éjjel. Rápillantott Andrej herczegre, de még
csak a fejét se biczczentette meg.

- Második vonal... Megvan? - folytatta a tollbamondást: - a kievi
gránátosezred, a podoliai...

- Ne olyan gyorsan, nagyságos uram, - felelt az irnok nem valami nagy
tisztelettel, és boszúsan nézett Kozlovszkij-ra.

A szobából más ösmeretlen hangokkal együtt kihallatszott Kutuzov
elégedetlen hangja. Ezeknek a hangoknak a csengéséből, abból a
figyelmetlenségből, a melylyel Kozlovszkij őt fogadta, a fáradt irnok
tiszteletlenségéből, abból, hogy az irnok és Kozlovszkij ott guggoltak
egy dézsa körül a főparancsnok közvetlen közelében, és abból, hogy a
lovakat tartó kozákok hangos kaczajra fakadtak a ház ablakai alatt,
Andrej herczeg kiérezte, hogy valami fontos és szerencsétlen dolognak
kellett történnie. Andrej herczeg szívósan faggatta Kozlovszkijt a
kérdéseivel.

- Tüstént, herczeg, - mondotta Kozlovszkij. - Bagration rendelkezései.

- És a kapituláczió?

- Szó sincs róla; meg vannak téve a készületek az ütközetre.

Andrej herczeg az ajtó felé ment, a honnan a hangok hallatszottak. De
abban a pillanatban, mikor ki akarta nyitni az ajtót, a szobában
elnémultak a hangok, magától kinyilt az ajtó s puffadt arczával és sas
orrával megjelent a küszöbön Kutuzov. Andrej herczeg egyenesen szemben
állt Kutuzovval; de a főparancsnok egyetlen ép szemének a
kifejezéséből látható volt, hogy a gondok és gondolatok annyira
elfoglalták, hogy szinte a látását is elhomályosították. Egyenesen
belenézett a segédtisztje arczába, és nem ösmert rá.

- Nos, készen van? - fordúlt oda Kozlovszkijhoz.

- Ebben a pillanatban, kegyelmes uram.

Bagration egy határozott, mozdulatlan és erősen keleties jellegű
arczú, szikár, még nem öreg és alacsony termetű ember, szintén
kilépett a főparancsnok után.

- Van szerencsém jelentkezni, - ismételte Andrej herczeg elég hangosan
és odanyujtott egy levelet.

- Áá, Bécsből. Jól van. Majd később, később!

Kutuzov kiment Bagrationnal a lépcsőre.

- Nos, herczeg, Isten veled, - mondotta Bagrationnak. - Krisztus
legyen véled. Vedd áldásomat a nagy diadalhoz.

Kutuzov arcza váratlanul ellágyult és könyek csillantak föl a
szemében. Bal kezével odahúzta magához Bagrationt, jobbjával pedig,
melyen a gyűrűjét viselte, nyilván megszokásból keresztet vetett rá és
csókra nyujtotta oda telt arczát, a mely helyett Bagration a nyakán
csókolta meg. - Krisztus legyen veled! - ismételte Kutuzov és
odalépett a kocsihoz. - Ülj ide mellém, - szólott oda Bolkonszkijnak.

- Kegyelmes uram, én szeretnék itt maradni. Engedje meg, hogy
Bagration herczeg seregében maradhassak.

- Ülj csak fel, - mondotta Kutuzov és látván, hogy Bolkonszkij
habozik, hozzátette: - magamnak is szükségem van jó tisztekre,
magamnak is.

Felültek a kocsira és néhány perczig nem szóltak semmit.

- Még sok, nagyon sok van előttünk, - mondotta az éleslátás öreges
kifejezésével, mintha csak megértette volna mindazt, a mi Bolkonszkij
lelkében háborgott. - Ha az ő seregének holnap csak egy tizedrésze is
megmarad, hálát fogok adni az Istennek, - tette hozzá Kutuzov, mintha
magában beszélt volna.

Andrej herczeg rápillantott Kutuzovra, s alig egy fél arsinnyira tőle,
önkéntelenül rátévedt a tekintete Kutuzov halántékán annak a sebnek a
tisztán megmosott helyére, a hol a fejét az az izmaili golyó érte, és
kifolyott szemére. "Igen, ő neki van hozzá joga, hogy ilyen nyugodtan
beszéljen ezeknek az embereknek a vesztéről!" - gondolta Bolkonszkij.

- Azért is kértem, hogy ott maradhassak, - mondotta.

Kutuzov nem felelt. Úgy látszott, már megfeledkezett volt arról, a mit
mondott és mély gondolatokba merült. Öt percz múlva, a hintó lágy
rúgóin ringatózva, Kutuzov odafordúlt Andrej herczeghez. Arczán nyoma
se volt az izgatottságnak. Finom gúnynyal kikérdezte Andrej herczeget
a császárral való találkozásának a részleteiről, a kremsi ütközet
felől az udvarnál hallott nyilatkozatokról, és néhány közös
nő-ismerősükről.



XIV.

Kutuzov november elsején egyik kéme útján olyan hírt kapott, mely a
parancsnoksága alatt álló hadsereget szinte reménytelen helyzetbe
sodorta. A kém azt a hírt hozta, hogy a francziák nagy tömegekben
átkelvén a bécsi hídon, azon az úton közelednek, a melyen Kutuzov az
Oroszországból útban lévő csapatokkal egyesülni akar. Ha most Kutuzov
arra szánja rá magát, hogy Kremsben marad, akkor Napoleon
másfélszázezer főből álló hadseregével elvágja előle az összeköttetési
vonalakat, körülzárja az ő negyvenezer főnyi elcsigázott seregét, úgy,
hogy ugyanolyan helyzetbe került mint Ulmnál Mack. Ha Kutuzov úgy
dönt, hogy elhagyja azt az útat, mely az Oroszországból érkező
csapatok felé vezet, úgy toronyirányt a csehországi hegyek ösmeretlen
vidékeire kell húzódnia, hogy a pompás erőben lévő ellenséges hadat
elkerülje és annak még a reményéről is le kell mondania, hogy
Buchshevdennel egyesűljön. Ha pedig úgy határoz, hogy Kremsből
visszavonúl Olmütz felé, hogy az oroszországi csapatokkal egyesüljön,
akkor azt koczkáztatja, hogy a francziák, a kik már átkeltek a bécsi
hídon, megelőzik, és így összes podgyászaival és szállítmányaival
együtt föl kell vennie az ütközetet a háromszorta erősebb és őt
körülzáró ellenséggel. Kutuzov ezt az utolsót választotta.

A francziák, a mint a kém hírül hozta, a bécsi hídon átkelvén, gyors
menetelésben vonúltak Znaim felé, mely Kutuzov visszavonúlási vonalán
több mint száz versztnyire feküdt. Ha Znaimot a francziáknál előbb
érheti el, ez alapos reményt nyújthat a hadsereg megmentésére; ha a
francziák által megelőzteti magát Znaimban, ez az ulmihoz hasonló
biztos gyalázatba, vagy teljes pusztúlásba sodorja az egész
hadsereget. De a francziákat egész hadseregével megelőznie teljes
lehetetlenség volt. A francziák útja Bécstől Znaimig rövidebb és jobb
volt, mint az oroszok útja Kremstől Znaimig.

Kutuzov még akkor éjjel, mikor ezeket a híreket megkapta, Bagration
négyezer főnyi elővédjét a hegyektől jobbra átküldte a krems-znaimi
útról a bécs-znaimi útra. Bagrationnak ezt az utat pihenés nélkül
kellett megtennie, s arczczal Bécs, háttal pedig Znaim felé kellett
fölállania, és abban az esetben, ha sikerül a francziákat megelőznie,
a meddig csak lehet, föl kellett őket tartóztatnia. Maga Kutuzov pedig
a podgyászszal együtt elindult Znaim felé.

Bagration, miután azon a zivataros éjszakán hegyek közt, s úttalan
útakon negyvenöt versztet menetelt éhes és mezitlábas katonáival, a
kiknek egy harmadrésze elmaradozott mellőle, néhány órával a francziák
előtt érkezett meg a bécs-znaimi útra, Hollabrunnhoz, a hova a
francziák Bécs felől iparkodtak. Kutuzovnak a társzekereivel még több
napi útja volt Znaimig, s így Bagrationnak, ha meg akarta menteni a
sereget, négyezer főnyi éhes és kimerült csapatával napokon keresztül
kellett volna Hollabrunn mellett az egész ellenséges haderőt
feltartóztatnia, a mi nyilvánvaló lehetetlenség volt. De a sors játéka
a lehetetlent is lehetővé tette. Annak a cselnek a sikere, mely a
bécsi hídat harcz nélkül a francziák kezére juttatta, arra indította
Murat-t, hogy megpróbálja Kutuzovot is tőrbe ejteni. Murat a znaimi
úton szembe kerülvén Bagration kis csapatával, azt hitte, hogy ez
Kutuzov egész hadserege. Hogy tehát ezt a csapatot teljes
bizonyossággal megsemmisíthesse, be akarta várni a Bécs felől még
útban lévő franczia csapatokat, s ebből a czélból három napos
fegyverszünetet ajánlott azzal a föltétellel, hogy ezalatt mindkét fél
csapatai ugyanabban az állásban és ugyanazon a helyen maradjanak.
Murat azt állította, hogy a béketárgyalások már folyamatban vannak, s
hogy a fölösleges vérontásnak elejét veendő ajánlja föl a
fegyverszünetet. Nosztiz gróf osztrák tábornok, a ki az előőrsök
parancsnoka volt, hitelt is adott Murat békekövetének és visszavonult
Bagrationhoz. Egy másik békekövet elment az orosz hadsereghez, hogy a
béketárgyalásokról hírt adjon, és háromnapos fegyverszünetet ajánljon.
Bagration azt felelte, hogy ő a fegyverszünetet sem el nem fogadhatja,
se vissza nem utasíthatja, és a kapott ajánlattal elküldötte
segédtisztjét Kutuzovhoz.

A fegyverszünet volt Kutuzovra nézve az egyetlen mód arra, hogy időt
nyerjen, hogy Bagration kimerült csapatait pihenéshez juttassa, s a
társzekereknek és a podgyásznak (melyeknek mozdulatai a francziák
előtt rejtve voltak), legalább egy napi menet előnyt adjon Znaim felé.
A fegyverszünetre vonatkozólag tett ajánlat volt az egyetlen és
teljesen váratlan lehetőség arra, hogy a hadsereget megmentse. Kutuzov
a mint ezt a hírt megkapta, legott elküldte a főhadsegédét,
Vinczengerodét az ellenséges táborba. Vinczengerodénak az volt a
feladata, hogy nemcsak hogy a fegyverszünetet elfogadja, hanem a
kapituláczió föltételeire vonatkozólag is javaslatot tegyen, Kutuzov
pedig ezalatt hátra küldte a segédtisztjeit, hogy a mennyire csak
lehet, siettessék a hadsereg podgyász-szállításának a krems-znaimi
úton való előhaladását. Bagration elgyötört és éhes csapatai, melyek a
szekereknek és az egész seregnek ezt a menetelését fedezték,
kénytelenek voltak egyedül szemben állani a nyolczszorta erősebb
ellenséggel.

Kutuzov várakozásai abban az irányban is beváltak, hogy a
kapituláczióra vonatkozó és semmire sem kötelező ajánlat időt engedett
arra, hogy a szekereknek legalább egy része előnyomulhasson,
úgyszintén abban az irányban is, hogy Murat tévedésének hamarosan ki
kellett derülnie. Alig hogy Bonaparte, a ki Hollebrunntól huszonöt
versztnyire Schönbrunnban volt, Murat-nak a fegyverszünet és a
kapituláczió tervére vonatkozó jelentését megkapta, legott meglátta
benne az ámítást, s a következő levelet írta Murat-nak:

"Murat herczegnek. Schönbrunn, 1805. év, Brumaire 25-ikén. Reggel 8
órakor.

Nem tudom megtalálni a kellő szavakat arra, hogy önnel való
elégedetlenségemnek kifejezést adjak. Ön csak az én elővédemnek a
parancsnoka, s így az én parancsom nélkül nincs joga fegyverszünetet
kötni. Ön koczkára teszi egész hadjáratomnak a gyümölcseit. Vessen
véget tüstént a fegyverszünetnek és vonúljon az ellenség ellen.
Jelentse ki, hogy annak a tábornoknak, a ki ezt az egyezséget aláírta,
nem volt joga erre, a mint hogy az orosz czárt kivéve, nincs is joga
senkinek.

Egyébiránt ha az orosz czár az említett föltételeket elfogadja, úgy én
is elfogadom; de ez nem egyéb ravaszságnál. Menjen és semmisítse meg
az orosz sereget... Elfoghatja a társzekereit és a tűzérségét is.

Az orosz császár főhadsegéde ámító... A tiszteknek nincs semmi
jelentőségük, ha csak nincsenek teljhatalommal felruházva; pedig hát
ez nincs... Az osztrákok rászedették magukat a bécsi hídon való
átkelésnél, ön pedig most megcsalatja magát a császár segédtisztje
által.

Napoleon".

Bonaparte segédtisztje lóhalálában száguldott ezzel a keményhangu
levéllel Murat-hoz. Maga Bonaparte nem bízván a tábornokaiban, s attól
tartván, hogy a kész zsákmányt elszalasztja, egész testőrségével
együtt elindult a csatatérre. Bagration négyezer embere pedig vidáman
tüzet rakott, szárítgatta, melengette magát, és három nap óta először
nekiállt kását főzni, s az emberek közül senki se tudta mi vár reá, de
nem is igen törődött vele.



XV.

Andrej herczeg, a ki Kutuzov előtt szívósan megmaradt kérése mellett,
délután négy órakor érkezett meg Grunt faluba és jelentkezett
Bagrationnál. Bonaparte segédtisztje még nem érkezett volt meg Murat
seregéhez, s az ütközet még nem kezdődött meg. Bagration seregében
semmit se tudtak a dolgok állásáról, s bár beszéltek a békéről, nem
hittek a lehetőségében. Épp úgy az ütközetről is beszéltek, de annak a
közelségében se hittek.

Bagration, a ki Bolkonszkijt mint szeretetnek és bizalomnak örvendő
segédtisztet ösmerte, különös fölebbvalói kitüntetéssel és
leereszkedéssel fogadta őt, elmondta neki, hogy alkalmasint ma vagy
holnap elkezdődik az ütközet és teljes szabadságot adott neki abban,
vajjon az ütközet alatt ott akar-e maradni mellette, vagy a hátvédnél
akarja a visszavonúlás rendjét ellenőrizni, "a mi szintén nagyon
fontos dolog".

- Ma egyébiránt már alkalmasint nem lesz semmi, - szólott Bagration,
mintegy meg akarván nyugtatni Andrej herczeget.

"Ha ez a közönséges törzskari ficsúrok közül való, a kit csak azért
küldtek ide, hogy keresztecskét kapjon, azt a hátvédnél is
megkaphatja, ha pedig mellettem akar maradni, ám tessék... ha jóravaló
ember, beválik", gondolta Bagration. Andrej herczeg a nélkül, hogy
felelt volna, engedélyt kért a herczegtől arra, hogy a hadállásokat
kissé körüljárja és a csapatok elhelyezését tanulmányozza, hogy azután
valami megbízás esetén ösmerje a járást. Egy gavallérosan öltözött,
szép ügyeletes tiszt, a ki gyémántgyűrűt viselt a mutatóújján, és bár
fogyatékosan, de szívesen beszélt francziául, ajánlkozott, hogy majd
körülvezeti Andrej herczeget.

Mindenfelé bőrig ázott és szomorú ábrázatú tisztek ődöngtek idestova,
a kik mintha kerestek volna valamit, és katonák, a kik ajtókat,
padokat és palánkokat vonszoltak kifelé a faluból.

- Lám, herczeg, képtelenek vagyunk szabadúlni ettől a népségtől, -
szólott a tiszt feléjük mutatva. - A parancsnokok nem törődnek velük.
Itt azután - rámutatott egy terpeszkedő markotányos-sátorra, -
összeverődnek és elüldögélnek. Ma reggel már szétkergettem őket
egyszer és lám, már megint együtt vannak. Megint rájuk kell
recscsentenem egy kicsit. Csak egy pillanatra.

- Gyerünk együtt, magam is veszek egy czipót, meg egy kis sajtot, -
mondotta Andrej herczeg, a ki még nem jutott volt hozzá az evéshez.

- Miért nem szólt előbb, herczeg? Fölajánlottam volna a magaméból.

Leszálltak a lóról és beléptek a markotányos sátra alá. Néhány fáradt
és kipirult ábrázatú tiszt evett és ivott az asztaloknál.

- Mit jelentsen ez, uraim! - szólott a törzstiszt szemrehányó hangon,
mint a ki ugyanazt a mondókát már többször ismételte. - Nem járja ám
csak úgy egyszerűen otthagyni a helyüket. A herczeg azt parancsolta,
hogy nem szabad itt lenni senkinek. Lám, ön is itt van, törzskari
kapitány úr, - fordúlt oda egy alacsony, piszkos és sovány
tüzértiszthez, a ki csizmáit levetve (odaadta őket a markotányosnak
szárítani), egy szál harisnyában állt ott a belépők előtt, s nem éppen
a legtermészetesebben mosolygott.

- Hogy' nem szégyeli magát Tusin kapitány? - folytatta a törzstiszt: -
önnek, mint tüzértisztnek inkább jó példával kellene előljárnia, s a
helyett csizma nélkül áll itt. Ha most véletlenül riadót fújnak,
pompásan fog festeni, csizma nélkül. (A törzstiszt elmosolyodott.)
Szíveskedjenek uraim a helyeikre menni, de mind, valamennyien, - tette
hozzá emeltebb föllebbvalói hangon.

Andrej herczeg, a mint ránézett Tusin kapitányra, önkéntelenül
elmosolyodott. Tusin kapitány némán mosolyogva és harisnyás lábait
váltogatva nagy, okos és jóságos szemeivel hol Andrej herczegre, hol a
törzstisztre vetett kérdő pillantásokat.

- A legények ezt mondják: mezitláb könnyebb közibük vágni, - szólott
Tusin kapitány szerényen mosolyogva, s nyilván tréfára szerette volna
fogni kényelmetlen helyzetét; de alig hogy befejezte, legott érezte,
hogy nem sikerült a tréfa s hogy kudarczot vallott. Erre aztán zavarba
jött.

- Szíveskedjenek csak eltávozni, - mondotta a törzstiszt, iparkodván a
komolyságát megőrizni.

Andrej herczeg még egyszer végig nézett a tüzértiszt furcsa figuráján.
Volt benne valami különös, éppenséggel nem katonás, kissé komikus, de
azért mégis rendkívül vonzó.

A törzstiszt és Andrej herczeg lóra ültek és tovább mentek.

A faluból kiérve a legkülönbözőbb fegyvernemekhez tartozó, lótó-futó
katonákkal és tisztekkel találkoztak mindenfelé és balfelől frissen
kiásott agyagból épülő erődítések piroslottak feléjük. Ezeken az
erődítéseken, mint a fehér hangyák, több zászlóaljnak a hideg szél
ellenére is egy szál ingre vetkőzött emberei dolgoztak; a sáncz mögül
láthatatlan kezek folyton hányták föl a vörös agyagot. Odamentek az
erődítéshez, megnézték, azután mentek tovább. Közvetlenül az erődítés
mögött néhány tuczat katonára bukkantak, a kik folyton váltakozva
futottak le az erődítésről. Be kellett fogniok az orrukat és ügetve
siettek ki ebből a bűzhödt légkörből.

- Ime a tábori élet kellemetlenségei, herczeg, - jegyezte meg az
ügyeletes törzstiszt. Átmentek a szemben lévő dombra. Erről a dombról
már a francziák is láthatók voltak. Andrej herczeg megállt és elkezdte
a terepet tanulmányozni.

- Lám ott áll a mi ütegünk, - szólott a törzstiszt a legmagasabb
pontra mutatva, - azzal a fura kapitánynyal, a ki az imént harisnyában
ült ott; onnan mindent látni, gyerünk oda, herczeg.

- Nagyon szépen köszönöm, most már magam is elmegyek, - mondotta
Andrej herczeg, szabadulni akarván a törzstiszttől, - ne fáradjon kérem.

A törzstiszt elmaradt és Andrej herczeg egyedül ment tovább.

Minél közelebb jutott az ellenséghez, a csapatok annál jobban és
vidámabban festettek. A legnagyobb volt a rendetlenség és a
lehangoltság abban a csapatban, a melyet Andrej herczeg aznap reggel
elkerült s mely vagy tíz versztnyire volt a francziáktól. Gruntban
szintén érezhető volt valamelyes zűrzavar és félelem. De minél
közelebb jutott Andrej herczeg a francziák előörsvonalához, annál
biztatóbb volt a mi katonáink viselkedése. A katonák az őrmester
vezetése alatt köpenyben sorakoztak egymás mellé, s a századparancsnok
miután megolvasta az embereket, mellbelökte a legszélsőt, a kinek föl
kellett emelnie a kezét; az egész térségen szanaszét szórt katonák fát
és rőzsét gyüjtögettek, viskókat tákoltak össze, miközben jókedvűen
beszélgettek; az őrtüzek mellett részben felöltözött, részben meztelen
emberek ültek, a kik az ingeiket és a kapczáikat szárítgatták, vagy
bakkancsaikat és köpenyeiket javítgatták, mások a katlanok és a
konyhatüzek körül verődtek össze. Az egyik századnál már kész volt az
ebéd, s a katonák mohó arczczal nézték a gőzölgő katlanokat, és várták
kóstolót, melyet a fegyverfelügyelő vitt oda fatálban egy tisztnek, a
ki a sátorával szemben egy gerendán kuporgott.

Egy másik, szerencsésebb századnál, - mert nem mindeniknek jutott ám
pálinka, - szorongva állták körül a katonák a széles vállú, ragyás
őrmestert, a ki egy hordócskával a kezében sorban töltögette tele
pálinkával a feléje nyújtott tábori palaczkokat. A katonák áhitatos
arczczal emelték a szájukhoz a kis poharakat, felhajtották a pálinkát
s a szájukat símogatva s a köpenyük újjával törölgetve, felvidult
arczczal mentek el az őrmester mellől. Az arczok mind oly nyugodtak
voltak, mintha mindez nem is az ellenséggel szemben, ütközet előtt, a
melyben a csapatok legalább fele bizonyára ott fog maradni, hanem
valahol otthon, valami békességes pihenő előtt történt volna.

Andrej herczeg, miután megkerülte a vadászezredet, a kievi gránátosok
sorai közt, a kiknek daliás legényei hasonló békés dolgokkal
foglalatoskodtak, nem messze az ezredparancsnoknak a többi közül
kiváló magas sátrától a gránátos csapat élére lovagolt, a mely előtt
egy mezítelen ember hevert. Két katona tartotta, két másik pedig
hajlékony vesszővel egyenletesen csapdosta meztelen hátát. A
boldogtalan éktelenül ordított. Egy köpczös őrnagy föl és alá járt az
arczvonal előtt s az ordításra ügyet se vetve, szakadatlanul beszélt.

- Katonának szégyenletes dolog lopni: a katona becsületes, nemes és
bátor legyen, ha pedig meglopja a bajtársát, akkor nincs többé
becsülete, gazember. Csak tovább, tovább!

És egymást érték a suhogó csapások s a kétségbeesett, de alakoskodó
ordítások.

- Még, még, - biztatta őket az őrnagy.

Egy fiatal tiszt, arczán az álmélkodás és a részvét kifejezésével
elfordult az elgyötört embertől, és kérdő pillantást vetett a közeledő
segédtisztre.

Andrej herczeg odament a legelső sorhoz és ellovagolt az arczvonal
előtt. Az ellenséges hadak előörsvonala a jobb- és a balszárnyon elég
messze volt egymástól, de a középen, ott, a hol reggel a békekövetek
beérkeztek, a két vonal oly közel jutott egymáshoz, hogy a katonák
egymás arczát is láthatták, sőt beszélgethettek is egymással. Ezen a
helyen, mindkét részen, a katonákon kívül még tömérdek kiváncsi ember
is verődött össze, a kik mosolyogva bámulták az előttök ismeretlen,
furcsa ellenségeket.

A parancsnokok, ámbár szigorúan meg volt tiltva, hogy az
előőrs-vonalhoz bárki is közeledjék, már reggel óta nem tudtak
szabadúlni a kíváncsiaktól. A katonák, a kik az előőrsön állottak,
mint az olyan emberek, a kik valami ritkaságot mutogatnak, már rá se
hederítettek a francziákra, hanem elbámészkodtak az ácsorgókon és
unatkozva várták, hogy fölváltsák őket. Andrej herczeg megállt, hogy a
francziákat szemügyre vegye.

- Ni, ni, - szólott egy katona a bajtársához és rámutatott egy orosz
muskétás közlegényre, a ki egy tiszttel odajött az őrsvonalhoz és
szigorúan és nagy hévvel beszélt valamit egy franczia gránátossal. -
Lám, milyen ügyesen jár a szája. Még az a faranczia is aligha tesz túl
rajta. Halljunk hát téged is Szidorov!

- Megállj, hallgasd csak. De milyen ügyes! - felelt Szidorov, a ki
mesterszámba ment a franczia beszédben.

Az a katona, a kire nevetve rámutattak, Dolochov volt. Andrej herczeg
megismerte őt és odafigyelt a beszélgetésére. Dolochov a balszárnyról,
a hol az ezredük állott, a századparancsnokával jött az őrsvonalhoz.

- No csak még, még! - biztatta a századparancsnoka s bár semmit sem
értett belőle, buzgón előrehajolt, hogy egyetlen szót se mulaszszon el
a társalgásukból. - Csak tovább, tovább! Mit is mondott most?

Dolochov nem felelt a századparancsnoknak: heves vitába elegyedett a
franczia gránátossal. A mint illik is, a hadjáratról beszéltek. A
franczia az osztrákokat összetévesztvén az oroszokkal, azt
bizonyítgatta, hogy oroszok voltak azok, a kik Ulmnál megadták magukat
és megfutamodtak. Dolochov meg azt erősítgette, hogy az oroszok nem
adták meg magukat, hanem megverték a francziákat.

- Ha az lesz a parancs, hogy szétverjünk benneteket, meg is tesszük, -
mondotta Dolochov.

- Csak vigyázzatok, nehogy a kozákjaitokkal együtt összefogdossunk
benneteket, - szólott a franczia gránátos.

A nézők és a francziák, a kik ezt hallották, elnevették magukat.

- Majd megtánczoltatunk benneteket, mint a hogy Szuvarov idejében
tánczoltatok, - jegyezte meg Dolochov.

- Mit szaval az ott? - kérdezte egy franczia.

- Régi históriákat, - szólott egy másik, a ki rájött, hogy régebbi
hadjáratokról van szó. - A császár majd megmutatja a ti Szuvar-toknak,
meg a többieknek...

- Bonaparte... - szólalt meg Dolochov, de a franczia félbeszakította.

- Nem Bonaparte. A császár. Az ördögbe is... - kiáltott föl bosszúsan.

- Hogy vinné el az ördög a ti császártokat!

És Dolochov oroszul durván elkáromkodta magát, s a puskáját a vállára
vetve tovább állott.

- Gyerünk, Lukics Iván, - mondotta a századparancsnoknak.

- Halljuk hát amúgy farancziásan, - mondogatták a katonák az
örsvonalon. - Rajta Szidorov, rajta.

Szidorov egyet hunyorított s a francziákhoz fordulva szaporán
elkezdett érthetetlen szavakat hadarni.

- Kari, mala, tafa, szafi, muter, kaszka, - hadarta össze-vissza,
iparkodván kifejezésteljes hangsúlyozást adni a hadarásának.

- Ho-ho-hó! Ha-ha-ha-ha! Óh! Óh! - hangzott föl a katonák vidám és
egészséges kaczagásának a moraja, mely önkéntelenül átragadt a
francziák örsvonalára is, hogy úgy tetszett, ezek után legjobb lett
volna kiszedni a puskából a golyót, felrobbantani a töltényeket s
mielőbb szépecskén elmenni haza. De a fegyverek töltve maradtak, a
házakban és az erődítvényeken épp oly szomorúan bámultak maguk elé a
katonák, s a mozdonyaikról leszerelt ágyúk épp úgy szemben maradtak
egymással, mint addig.



XVI.

Andrej herczeg, miután a jobbszárnytól a balszárnyig a csapatok egész
vonalát bejárta, fölment ahhoz az üteghez, a honnan, a törzstiszt
szavai szerint, az egész vidéket beláthatta. Itt leszállt a lóról és
megállott a mozdonyáról leszerelt négy ágyú közül a legszélső mellett.
Az ágyúk előtt egy tűzérkatona járt föl és alá s a tiszt láttára ki
akarta húzni magát, de egy adott jelre tovább folytatta egyenletes és
unalmas föl s alá járását. Az ágyúk mögött ott álltak az ágyúmozdonyok
s még hátrább a lovak és a tüzérek őrtüzei. Balra, a szélső ágyútól
nem messze, egy új sövény-kunyhó állott, a melyből a tisztek élénk
társalgása hallatszott ki.

Az üteg mellől csakugyan az egész orosz hadállásra s jó részben a
francziákéra is szabad kilátás nyílott. Az üteggel egyenesen szemben,
az átellenes domb szemhatárán Schöngraben falú látszott; ettől jobbra
és balra, az őrtüzek füstje közt három helyen a franczia katonák
csapatjai voltak láthatók, melyeknek zöme nyilván a faluban és a hegy
mögött volt elhelyezve. A falutól balra egy üteghez hasonló valami
látszott a füstben, mely azonban szabad szemmel nem volt tisztán
kivehető. A mi jobb szárnyunk egy meglehetősen meredek dombon volt
elhelyezve, mely a francziák hadállása fölött is uralkodott. Ezen a
dombon állott a mi gyalogságunk, szélről pedig a mi dragonyosaink
voltak láthatók. Középen, a hol Tusinnak az az ütege is állott, a
melytől Andrej herczeg a hadállásokat áttekintette, egy meredek
domboldalon egyenesen le lehetett jutni ahhoz a folyócskához, mely
bennünket Schöngrabentől elválasztott. Balfelől a mi csapataink szint'
az erdőig elnyúltak, a hol fákat irtó gyalogságunk őrtüzei
füstölögtek. A francziák vonala szélesebb volt, mint a miénk, s
nyilvánvaló volt, hogy ők bennünket mindkét oldalról könnyen
megkerülhettek. A mi hadállásunk mögött egy mély és meredek árok
húzódott végig, a melyen a tüzérségnek és a lovasságnak bajos lett
volna visszavonulnia. Andrej herczeg egy ágyúra támaszkodva elővette a
jegyzőkönyvét s egy vázlatot készített a maga számára a csapatok
hadállásáról. Két helyen valami jelt tett oda a czeruzájával, beszélni
akarván róluk Bagrationnal. Azt akarta volna, hogy az egész tüzérséget
a középen vonják össze, a lovasságot pedig vezényeljék vissza az árok
másik partjára. Andrej herczeg, a ki állandóan a főparancsnok körül
volt, és úgy a tömegek mozdulatait, mint az általános intézkedéseket
figyelemmel kísérte s a ki folyton foglalkozott régibb ütközetek
történelmi leírásaival, ebben küszöbön álló esetben is nagy vonásokban
szinte önkéntelenül elképzelte a hadműveletek leendő menetét. Ezúttal
csak a következő főbb eshetőségeket tudta elképzelni: Ha az ellenség
rohamot intéz a balszárny ellen, - mondotta magában, - a kievi
gránátosoknak és a podoliai vadászoknak mindaddig meg kell tartaniok
hadállásukat, a míg a derékhad tartaléka el nem jut hozzájuk. Ebben az
esetben a dragonyosok oldaltámadást intézhetnek és szétverhetik az
ellenséget. Ha pedig a roham a derékhad ellen irányul, akkor ezen a
dombon egy központi üteget állítunk föl, s ennek a födözete alatt
kinyújtjuk a balszárnyat és en echelon vonulunk vissza az árokig, -
okoskodott magában. Egész idő alatt, melyet az üteg körül az ágyúk
mellett töltött, mint ez gyakran megesik, folyton hallotta a sátorban
beszélgető tisztek hangját, de egyetlen szót sem értett meg abból, a
mit beszéltek. Egyszerre egy a sátorból kiszűrődő hang annyira
meglepte őt a szívélyességével, hogy önkéntelenül hallgatózni kezdett.

- Nem-a, lelkem, - mondotta egy kellemes és Andrej herczeg előtt
ismerősnek tetsző hang, - én azt mondom, hogy ha az ember tudhatná, mi
következik a halál után, hát közülünk senki se félne a haláltól. Úgy
bizony, lelkem.

Egy másik, sokkal fiatalabb hang közbevágott:

- Akár félünk, akár nem, az teljesen mindegy, - el nem kerülhetjük.

- Azért mégis félünk! Eh, ti tudós emberek, - szólott egy harmadik
férfias hang, mely az előbbi kettőt túlharsogta. - Az van a dologban,
hogy ti tüzérek azért vagytok olyan tudós és bölcs emberek, mert
magatokkal vihettek mindent, pálinkát is, meg harapnivalót is. - S a
férfias hang tulajdonosa, a ki nyilván gyalogos tiszt volt,
elmosolyodott.

- Persze, hogy félünk, - folytatta az első, ismerős hang. - Félünk
attól, a mit nem ismerünk, ez az. Bármit mondjanak is, hogy a lélek az
égbe jut..., mi tudjuk, hogy ég nincs, csak a puszta levegő.

A férfias hang megint félbeszakította a tüzért.

- Nos hát, vendégeljen meg bennünket a fűszeres pálinkájával, Tusin, -
mondotta.

"Áá, ez ugyanaz a kapitány, a ki egy szál harisnyában állt ott a
markotányosnál", - gondolta Andrej herczeg, örömmel ismervén fel a
kellemes elmélkedő hangot.

- Azt is megtehetem, - szólott Tusin, - de azért mégis, a túlvilági
életet... - Nem fejezhette be.

Ekkor éles sivítás hallatszott a levegőben; mind közelebb és közelebb,
mind gyorsabban és hallhatóbban, mind hallhatóbban és gyorsabban,
egyszerre a golyó, mintha nem mondott volna el mindent, a mit kellett,
emberfölötti erővel röpítve szét a szilánkjait, a sátortól nem messze
lecsapott a földbe. A föld a rettentő ütéstől mintha csak följajdult
volna. Ugyanabban a pillanatban, mindenkit megelőzve, pipával az
agyarában, kirohant a sátorból a kis Tusin; jóságos és okos arcza
sápadt volt valamelyest. Utána kijött a férfias hang tulajdonosa, egy
daliás gyalogos tiszt is, és útközben begombolkozván, futva sietett a
századához.



XVII.

Andrej herczeg lóháton megállt az üteg mellett s elnézte annak az
ágyúnak a füstjét, a melyből a golyó kiröpült. Szemeit révedezve
jártatta körül a tágas térségen. Csak annyit látott, hogy a francziák
eddig mozdulatlan tömegei imbolyogni kezdtek, s hogy balfelől
csakugyan egy üteg állott. A füst még nem oszlott szét fölötte. Két
franczia lovas, alkalmasint segédtiszt, vágtatott föl a hegyre. A hegy
lábánál, alkalmasint a csatárláncz megerősítéséül, az ellenségnek egy
tisztán kivehető kisebb hadoszlopa nyomult előre. Még szét sem oszlott
az első lövés füstje, már is egy másik füstfelleg villant föl.
Elkezdődött az ütközet. Andrej herczeg megfordította a lovát és
visszasietett Gruntba, hogy Bagrationt fölkeresse. Hallotta, a mint a
háta mögött mind sűrűbb és hangosabb lett az ágyúzás. Nyilván a mi
ágyúink is megszólaltak. Lenn, azon a helyen, a hol a békekövetek
keresztüljöttek, puskatüzelés is hallatszott.

Lemarrois csak az imént érkezett meg Bonaparte fenyegető levelével
Murathoz, s a megszégyenített Murat, jóvá akarván tenni a hibáját, a
középen, s a két szárny megkerülésére is tüstént előre vezényelte
csapatait, azt remélvén, hogy estére, még a császár megérkezése előtt
sikerülni fog neki, a vele szemben álló jelentéktelen kis haderőt
megsemmisíteni.

"Elkezdődött! Ime, itt van!" - gondolta magában Andrej herczeg s
érezte, a mint a vér szívébe tolult. "De hol van? Hogy' és mint fog
kialakulni az én Toulon-om?" - tette hozzá gondolatban.

A mint ugyanazok közt a századok közt járt-kelt, a melyek még csak egy
fertály órával ezelőtt is kását ettek és pálinkát ittak, mindenfelé a
sorakozó és fegyverük után kapkodó katonáknak ugyanazokat a gyors
mozdulatait látta, s minden arczon fölismerte annak az élénkségnek az
érzését, mely az ő szívét is hatalmába kerítette. "Elkezdődött! Itt
van! Rettenetes és vidám dolog!" - ezt kiáltotta feléje minden egyes
katonának és tisztnek az ábrázata.

Még mielőtt a munkában lévő erődítéshez ért volna, a komor őszi nap
esti félhomályában egy lovascsapatot látott maga felé közeledni. Az
első, kozák-köpenyes és bőrsipkás lovas fehér lovon ült. Ez volt
Bagration herczeg. Andrej herczeg megállt, hogy őt bevárja, Bagration
herczeg megállította a lovát és fölismervén Andrej herczeget, a
fejével intett neki. Mialatt Andrej herczeg elmondta neki azt, a mit
látott, Bagration figyelmesen nézett maga elé.

Az "Elkezdődött. Ime, itt van!" kifejezése Bagration herczeg erőteljes
és barna arczán, s félig behúnyt, zavaros és álmos szemei közt is ott
ült. Andrej herczeg nyugtalan kíváncsisággal merült el ennek a
mozdulatlan arcznak a nézésébe, és szerette volna tudni, vajjon
egyáltaljában gondolkozik-e, érez-e ez az ember ebben pillanatban, s
ha igen, mit érez és mit gondol. "Van-e egyáltaljában valami ott e
mögött a mozdulatlan arcz mögött?" - kérdi magában Andrej herczeg, a
mint őt nézi. Bagration herczeg, annak a jeléül, hogy egyetért azzal,
a mit Andrej herczeg mond, bólintott a fejével, s olyan
arczkifejezéssel mondta, hogy "jól van", mintha mindazt, a mi történt,
s a mit neki jelentettek, ő már előrelátta volna. Andrej herczeg, a ki
még lihegett a gyors lovaglástól, szaporán beszélt. Bagration herczeg,
az ő keleties kiejtésével, különösen lassan ejtette ki a szavakat,
mintegy éreztetni akarván, hogy semmi oka sincs a sietségre. Mindössze
ügetésre sarkallta a lovát, Tusin ütege felé. Andrej herczeg a
kísérettel együtt követte őt. Bagration herczeg után lovagoltak: a
kísérethez tartozó tiszt, a herczeg személyes segédtisztje, Zserkov,
egy parancsőrtiszt szép angol telivér lován, az ügyeletes törzstiszt
és egy hadbíró, a ki csupa kíváncsiságból kért engedélyt arra, hogy az
ütközetbe mehessen. A potrohos és telt arczú hadbíró az öröm naiv
mosolyával nézett körül, miközben furcsán rázódott a lovon s szekerész
nyeregben ülve, teveszőr köpenyével a huszárok, a kozákok és a
segédtisztek közt nagyon furcsán festett.

- Végig akarja nézni az ütközetet, - szólt oda Zserkov Bolkonszkijnak,
a hadbíróra mutatva, - és máris szúrása van a lapoczkája alatt.

- Ugyan, elég legyen már no, - szólalt meg a hadbíró derült, naiv és
egyúttal ravasz mosolylyal, mintha csak hízelgett volna neki az, hogy
Zserkov tréfáinak a czélpontja lehet s mintha szándékosan iparkodott
volna ostobábbnak látszani, mint a milyen valóságban volt.

- Roppant furcsa, mon monsieur prince, - mondotta az ügyeletes
törzstiszt. (Tudta, hogy a francziának valami különös kifejezése van a
herczegi czímre, de a világért se jutott az eszébe.) Ezalatt
valamennyien odaérkeztek Tusin ütegéhez és közvetlen előttük csapott
le egy ágyúgolyó.

- Mi az, a mi ott leesett? - kérdezte a hadbíró naivul mosolyogva.

- Franczia lepény, - felelt Zserkov.

- Tehát ezzel öldökölnek? - kérdezte a hadbíró. - Borzasztó, hogy
milyen! - És szinte olvadozni kezdett a boldogságtól. Alig, hogy
befejezte, váratlanul megint rettentő sivítás hallatszott, melynek
egyszeriben vége szakadt és zsupsz - az a kozák, a ki kissé jobbra, a
hadbíró mögött lovagolt, lovastól együtt a földre roskadt. Zserkov és
az ügyeletes törzstiszt ráhajoltak a nyeregre, és megfordították a
lovaikat. A hadbíró megállt a kozák előtt és figyelmes kíváncsisággal
bámulta őt. A kozák meghalt, a ló még vonaglott.

Bagration herczeg összeránczolta a homlokát, hátranézett és látván a
pillanatnyi zavar okát, egykedvűen elfordult, mintha csak azt mondta
volna: érdemes is ilyen semmiséggel foglalkozni! Jó lovas módjára
megállította a lovát, kissé félrehajolt és megigazította a köpenyébe
beleakadt kardját. Ez a kard régi volt, nem olyan, mint a minőt most
viseltek. Andrej herczegnek eszébe jutott, hogy Szuvarov
Olaszországban Bagrationnak ajándékozta a kardját, s ez a
visszaemlékezés ebben a pillanatban különösen jól esett neki. Elmentek
ahhoz az üteghez, a mely mellett Bolkonszkij is állt, mikor a
csatateret tanulmányozta.

- Kinek a százada? - kérdezte Bagration herczeg a lőszerkocsi mellett
álló tűzmestertől.

Azt kérdezte ugyan: kinek a százada? de voltaképpen azt akarta
kérdezni: csak nem féltek tán máris? És a tűzmester megértette.

- Tusin kapitányé, kegyelmes uram, - kiáltott föl vidám hangon a
vöröshajú és szeplős tűzmester s kihúzta magát.

- Úgy, úgy, - szólott Bagration valamin tünődve s az ágyúmozdonyok
mellett odalovagolt a szélső ágyúhoz. E közben őt is, meg a kíséretét
is elkábítva, egy lövés dördült el ebből az ágyúból, s a körülötte
hirtelen támadt füstben láthatta a tűzéreket, a mint az ágyút
megragadták és szaporán nekifeküdve, visszarántották helyére. Az első
számú, széles vállú, hatalmas termetű tűzér, kezében az ágyútörlővel,
szétterpesztett lábakkal odaugrott a kerékhez, a másik pedig remegő
kézzel tette be a golyót az ágyú torkába. Egy alacsony termetű, zömök
ember, Tusin kapitány az ágyúmozdonyban megbotolva, előresietett, s a
nélkül, hogy a tábornokot észrevette volna, kis kezéből ernyőt
csinálva a szemei elé, nézett előre a messzeségbe.

- Még két vonallal följebb, akkor jó lesz, - kiáltott föl vékonyka
hangján, melynek külső megjelenésével összhangban éppenséggel nem álló
elszántságot iparkodott kölcsönözni. - Második szám! - üvöltötte. -
Rajta, Medvjedev!

Bagration rákiáltott, és Tusin egy félénk és ügyetlen mozdulattal,
éppenséggel nem úgy, mint a hogy' a katonák tisztelegni szoktak, hanem
úgy, a hogy' a papok az áldást osztogatják, három ujját a sipkájához
emelve, odalépett a tábornokhoz. Bár Tusin ágyúinak az volt a
rendeltetésük, hogy a völgyön végig tüzeljenek, ő mégis robbanó
golyókkal töltött s az előtte elterülő Schöngraben falut lövette, mely
előtt a franczia csapatok nagy tömegei vonultak végig.

Tusinnak senki sem adott parancsot, hogy hova és mivel lőjjön, s ő
tanácsot tartván az őrmesterével, Zacharcsenkoval, a ki iránt nagy
tisztelettel viseltetett, arra lyukadt ki, hogy jó volna a falut
felgyújtani. "Jól van!" - mondotta Bagration a kapitány
előterjesztésére, s valamit fontolgatva, elkezdte vizsgálni az előtte
elterülő csatateret. A francziák a jobb szárnyhoz voltak a
legközelebb. Valamivel alább, mint az a domb, a melyen a kievi ezred
állott, a folyócska völgyében lelket rázó puskaropogás hallatszott, és
a kísérethez tartozó tiszt fölhívta a herczeg figyelmét ott messze, a
dragonyosok mögött, a francziák egy hadoszlopára, mely a mi
szárnyunkat próbálta megkerülni. Balfelől egy közeli erdő zárta el a
szemhatárt. Bagration herczeg a központból két zászlóaljat küldött a
jobb szárny megerősítésére. A kísérethez tartozó tiszt azt a
megjegyzést koczkáztatta a herczeg előtt, hogy ha ezek a zászlóaljak
elmennek, akkor az ágyúk fedezet nélkül maradnak. Andrej herczegnek
úgy tetszett, hogy a tiszt megjegyzése helyes volt, a mire csakugyan
nem lehetett mit mondani. Ebben a pillanatban a völgyben levő ezred
parancsnokától egy segédtiszt vágtatott oda, azzal a hírrel, hogy
odalenn erős franczia csapatok közelednek, hogy az ezred szét van
zilálva és visszavonul a kievi gránátosok felé. Bagration herczeg
helyeslése jeléül bólintott a fejével. Lépésben közeledett jobbfelé és
elküldte a segédtisztjét a dragonyosokhoz, azzal a parancscsal, hogy
intézzenek rohamot a francziák ellen. De a segédtiszt egy félóra múlva
azzal a hírrel jött vissza, hogy a dragonyos ezredes már visszavonult
az árkok mögé, mert erős tüzelést kezdtek ellene és csak czéltalanul
vesztegette volna el az embereit, de lövészeket küldött az erdőbe.

- Jól van! - hagyta jóvá Bagration.

Éppen akkor, mikor az ütegtől eltávozott, balfelől az erdőből is
lövések hallatszottak, s mivel a balszárny nagyon is messze volt
ahhoz, hogy idejében odaérkezhessék, Bagration elküldte oda Zserkovot,
hogy mondja meg a legidősebb tábornoknak, ugyanannak, a ki Braunaunál
bemutatta az ezredét Kutuzovnak, hogy a lehető leggyorsabban vonuljon
vissza a gugyor mögé, mert a jobb szárny aligha lesz képes az
ellenségnek soká ellentállani. Tusinról és az őt fedező zászlóaljról
pedig teljesen megfeledkeztek. Andrej herczeg gondosan figyelt
Bagration herczegnek az ezredparancsnokokkal folytatott megbeszélésére
s az általa adott parancsokra, s legnagyobb meglepetésére úgy vette
észre, hogy parancsokról egyáltaljában szó sem volt, s hogy Bagration
herczeg iparkodott úgy tüntetni föl a dolgot, hogy mindaz, a mi
kényszerűségből, véletlenségből vagy a csapatparancsnokok akarata
révén történt, ha nem is az ő parancsára, de az ő szándékának
megfelelőleg történt. De annak a tapintatnak a révén, a melyet
Bagration herczeg tanusított, azt is észrevette Andrej herczeg, hogy
az eseményeknek eme véletlensége és az ő akaratától való függetlensége
mellett is rendkívül sokat tett a herczeg jelenléte. A
csapatparancsnokok, a kik szétdúlt arczczal jelentek meg Bagration
herczeg előtt, megnyugodtak, a katonák és a tisztek vidáman
köszöntötték őt, az ő jelenlétében egészen fölvidultak és szinte
hivalkodtak előtte a bátorságukkal.



XVIII.

Bagration herczeg fölment a mi jobbszárnyunk legmagasabb pontjára, s
elkezdett leereszkedni oda, a honnan a puskaropogás hallatszott, s a
hol a lőpor-füsttől semmit sem lehetett látni. Minél közelebb értek a
gugyorhoz, annál kevesebbet láttak, de annál érezhetőbbé vált a
tulajdonképpeni csatatérnek a közelsége. Sebesültekkel kezdtek
találkozni. Az egyik sapkanélküli, véresfejű sebesültet a hóna alatt
két katona is támogatta. Krákogott és köpdösött. Nyilván a száján vagy
a torkán érte a golyó. Egy másik, a kivel találkoztak, puska nélkül, a
maga lábán lépdelt, de hangosan jajgatott és hadonászott a kezével, a
melyből úgy csurgott a vér a köpönyegére, mintha pohárból öntötték
volna. Inkább rémültnek, mint szenvedőnek látszott az arcza. Csak egy
perczczel azelőtt sebesült meg. Az úton keresztülmenve, meredeken
kezdtek leereszkedni és a hegyoldalon néhány heverő embert
pillantottak meg; egy csapat katonával is találkoztak, a kik között
sebesültek is voltak. A katonák nehezen zihálva kapaszkodtak a hegyen
fölfelé, s a tábornok jelenléte ellenére is hangosan beszélgettek és
hadonásztak a kezeikkel. Elől a füstfelhőben már látszottak a szürke
köpönyegek sorai, s a tiszt Bagrationt megpillantva, kiabálva futott a
csapatostól vonuló katonák után, azt akarván, hogy visszaforduljanak.
Bagration odalépett a sorok mellé, a melyekben hol itt, hol ott a
beszédet és a vezényszavakat is elfojtva, sűrűn ropogtak a puskák.
Szinte telítve volt a levegő lőporfüsttel. A katonák élénk arcza
fekete volt a koromtól. Egyesek a töltővesszővel dolgoztak, mások
lőport töltögettek, töltést szedtek elő a tarisznyájukból, s ismét
mások lőttek. De hogy kire lőttek, azt a lőporfüsttől, melyet nem
oszlatott szét a szél, nem láthatták. A zúgás és fütyölés kellemes
hangjai is elég sűrűn hallatszottak. "Vajjon, mi ez?" - gondolta
magában Andrej herczeg, mikor a katonáknak ehhez a csoportjához
odaért. "Ez csatárláncz nem lehet, mert hiszen csoportban állnak!
Roham se lehet, mert nem mozdulnak, négyszög sem lehet, mert nem úgy
állanak."

Az ezredparancsnok, egy vézna és látszólag gyönge öreg ember, öreges
szemeit több mint félig eltakaró szemöldökeivel, melyek szelid külsőt
kölcsönöztek neki, s kellemes mosolylyal odament Bagration herczeghez,
s úgy fogadta őt, mint a hogy' a házigazda kedves vendégét szokta.
Jelentette neki, hogy a francziák lovas rohamot intéztek az ezrede
ellen; és hogy bár a rohamot visszaverték, az ezred mégis embereinek a
felét elvesztette. Az ezredparancsnok azt mondta, hogy a rohamot
visszaverték, ezt a kifejezést választván annak a megjelölésére, a mi
az ezredében történt, de a valóságban ő maga se igen tudta, vajjon mi
történt a gondjaira bízott katonákkal ez alatt a fél óra alatt, s nem
tudta hitelesen megmondani, vajjon csakugyan visszaverték-e a rohamot,
vagy pedig az ő ezredét verte szét a francziák rohama. A hadműveletek
kezdetével csak annyit tudott, hogy egész ezredében ide is, oda is
hullottak az ágyúgolyók és a gránátok és sorra sújtották le az
embereket, s hogy később valaki elkiáltotta magát: itt a lovasság, -
mire a mieink elkezdtek tüzelni. És lövöldöztek még most is, de már
nem a lovasságra, mely eltünt szem elől, hanem a franczia gyalogságra,
mely a gugyortól viszont a mi sorainkra tüzelt. Bagration herczeg
annak a jeléül, hogy minden úgy történt, a mint ő kívánta és gondolta,
megbiczczentette a fejét. A segédtisztjéhez fordúlva megparancsolta
neki, hogy a 6-ik vadászezrednek, a mely mellett az imént elmentek
volt, két zászlóalját rendelje le a hegyről. Andrej herczeget ebben a
pillanatban meglepte az a változás, mely Bagration herczeg arczán
végbement. Annak a komoly és boldog elszántságnak a kifejezése ült az
arczán, mely az olyan ember arczán észlelhető, a ki forró nyári napon
készen áll arra, hogy a vízbe ugorjék s éppen készül az ugrásnak
nekirugaszkodni. Homályos szemeiben nyoma se volt többé az
álmatagságnak, sem annak a mesterkélten mély gondolatokba merült
tekintetnek: kerek, határozott vércse-szemei ünnepélyesen és
valamelyest megvetően néztek előre és bár mozgásuk megőrizte eddigi
lassúságát és egyenletességét, szemlátomást semmin sem állapodtak meg.

Az ezredparancsnok azzal a kéréssel fordúlt Bagration herczeghez, hogy
vonúljon hátrább, mert itt nagy a veszedelem: "Legyen olyan szíves,
kegyelmes uram, az Istenért!" - mondotta, és bíztatásért a kísérethez
tartozó tisztre pillantott, a ki azonban elfordúlt tőle.

"Ime, méltóztatik látni!" Fölhívta a figyelmét a golyókra, melyek
szakadatlanul süvítettek, fütyöltek és zúgtak körülöttük. A kérésnek
és a szemrehányásnak azon a hangján beszélt, a minővel az ács mondja a
fűrész után nyúló uraságnak: "mi már megszoktuk az efajta munkát, de
önnek majd felhólyagzik ám tőle keze." Úgy beszélt, mintha őt magát
nem is érhették volna ezek a golyók, és félig lehunyt szemei még
meggyőzőbb kifejezést kölcsönöztek a szavainak. A törzstiszt is
csatlakozott az ezredparancsnok kéréséhez, de Bagration herczeg nem
felelt nekik, csak azt parancsolta, hogy szűntessék be a tüzet és
csináljanak helyet a közeledő két zászlóaljnak. Mialatt beszélt, a
hirtelen támadt szél, mint valami láthatatlan kéz, jobbról bal felé
eloszlatta a gugyort eltakaró füstfelleget, s a sürgő-forgó
francziákkal ellepett hegy egyszerre tisztán föltárúlt előttük. Minden
szem önkéntelenül rámeredt erre a feléjük közeledő franczia
hadoszlopra. Már látszottak a katonák bozontos süvegei, sőt már a
közlegényeket és a tiszteket is meg lehetett egymástól különböztetni,
valamint azt is, a mint a zászlójuk fennen lobogott a rúdja körül.

- Pompásan nyomúlnak előre, - jegyezte meg valaki Bagration kíséretében.

A hadoszlop már leért a gugyorba. Az összeütközésnek az innenső
meredek oldalon kellett megtörténnie.

A mi tűzben volt ezredünknek a maradványai gyorsan sorakozva jobbfelé
húzódtak; mögöttük az elmaradottak sarkában gyorsan közeledett a 6-ik
vadászezred két zászlóalja. Még nem is értek Bagrationnal egy vonalba,
s máris hallható volt a tömeg ütemes lépteinek nehézkes dübörgése. A
balszárnyon Bagrationhoz egészen közel lépdelt egy kerekarczú, bamba
és boldog arczkifejezésű, szálas századparancsnok, ugyanaz, a ki az
imént a sátorból kiszaladt. Nyilván semmi egyébre nem gondolt ebben a
pillanatban, mint arra, hogy minél peczkesebben vonúljon el a
fölebbvalója előtt.

Az arczvonal élén menetelő tiszt önelégültségben, könnyedén lépkedett
izmos lábaival, akárcsak úszott volna, a legcsekélyebb észrevehető
erőlködés nélkül kihúzta magát, s könnyedségével kivált a sarkában
nehézkesen lépkedő katonák közül. A lába mellett lelógatta keskeny és
vékony kardját (egy hajlott spádét, mely nem is volt olyan, mintha
fegyver volna), és hol a parancsnokra, hol hátra tekintgetve, a
nélkül, hogy a lépést eltévesztette volna, egész erőteljes testét
hajlékonyan illegette. Úgy látszott, mintha minden lelki erejét arra
összpontosította volna, hogy a lehető legkifogástalanabbul vonuljon el
a fölebbvalója előtt, s úgy érezvén, hogy ez sikerült is neki, boldog
volt. Mintha minden lépésnél ezt mondta volna magában: "bal... bal...
bal", s a katonák változatosan komoly arczokból kirakott sorfala is a
bornyúk és fegyverek alatt görnyedve erre az ütemre ment előre, mintha
lépésközben úgy magában mindenikük azt mormogta volna: "bal... bal...
bal..." Egy köpczös őrnagy nagyokat fújva s a lépést váltogatva került
meg egy bokrot; egy elmaradt katona, a rendetlensége miatt elrémült
arczczal lihegve és futva érte utól a századát; egy ágyúgolyó nagy
erővel nyomván szét a levegőt, Bagration herczeg és a kíséret feje
fölött süvített el, s a "bal... bal..." ütemén csapódott be a
hadoszlopba. "Zárkózz!" hallatszott a századparancsnok hivalkodó
hangja. A katonák ezen a helyen, a hol a golyó lecsapott, ívalakban
megkerültek valamit, s a szárnyon lévő altiszt, a ki az elesettek
körül elmaradt volt, mikor a sorát utólérte, egyet ugrott, lépést
váltott, és bosszúsan nézett körül. A vésztjósló némaságból s az
egyidejüleg a földet taposó lábak egyhangú dobogásából, mintha folyton
az a: "bal... bal... bal..." hangzott volna ki.

- Előre, fiúk! - szólott Bagration herczeg.

- O-ho-ho-ho-ho!... - visszhangzott a sorok között. Egy marczona
katona, a ki a balszárnyon volt, olyan kifejezéssel, mintha azt mondta
volna: "Magunktól is tudjuk", ordítva rásandított Bagrationra; egy
másik, a ki mintha csak attól tartott volna, hogy elszórakozik, nem
nézett semerre sem, föltátotta a száját és ordítva ment tovább.

Ki volt adva a parancs, hogy meg kell állani és le kell dobni a
bornyúkat.

Bagration megkerülte a mellette elvonuló csapatokat és leszállt a
lováról. A kantárt odadobta egy kozáknak, levetette és átadta a
köpenyét is, szétterpesztette a lábait és megigazította a sipkáját. A
hegy tövében, élén a tisztekkel, felbukkant a franczia hadoszlop eleje.

- Isten nevében! - mondotta Bagration erőteljes, messzire elhallatszó
hangon, egy pillanatra odafordult az arczvonalhoz, majd karját
könnyedén himbálva, a lovas katona ügyetlenül csetlő-botló lépteivel
megindult a hepehupás talajon. Andrej herczeg úgy érezte, hogy valami
ellenállhatatlan erő húzza-vonja őt előre és nagyon boldognak érezte
magát.[6]

A francziák már egészen közel voltak, Andrej herczeg, a ki Bagration
mellett ment, már tisztán kivehette az öveket, a piros vállrojtokat,
sőt a francziák arczait is. (Tisztán látott egy korosabb franczia
tisztet, a ki kifelé fordított lábaival, a bokrokban megfogózva
nagynehezen kapaszkodott föl a hegyen.) Bagration herczeg semmiféle
újabb parancsot nem adott ki, hanem szótlanul ment előre. Egyszerre a
francziák közt eldördült egy lövés, majd egy második, harmadik... s a
szétzilált ellenséges sorokban nagy füsttel és ropogással megindult a
tüzelés. A mieink közül többen elestek, köztük az a kerekarczú tiszt
is, a ki oly vidáman és olyan búzgón nyomult előre. De abban a
pillanatban, a mint az első lövés eldördült, Bagration hátranézett és
"hurráh"-t kiáltott.

- "Hurrá-á-á!" zúgott végig a nyomában a mi harczvonalunkon, s a
mieink, mint egy egységes, élénk és vidám tömeg, Bagration herczeget
utólérve és egymást elhagyva, hegynek lefelé, rávetették magukat a
szétzilált francziákra.



XIX.

- A 6-os vadászok rohama biztosította a jobbszárny visszavonulását. A
középen Tusin elfelejtett ütegének a tüzelése, melynek Schöngrabent is
sikerült felgyújtania, feltartóztatta a francziák előrenyomulását. A
francziák elkezdték a szél által szított tüzet oltani, s ezzel időt
engedtek a visszavonulásra. A derékhadnak az árkon keresztül való
visszavonulása szaporán és nagy zajjal ment végbe; de a nélkül, hogy a
visszavonuló katonák a sokféle vezényszótól összezavarodtak volna. A
balszárny azonban, mely ellen a francziák pihent erőikkel, Lannes
vezérlete alatt ugyanakkor intéztek rohamot, és meg is kerülték, s
mely az azovi és a podoliai gyalogezredekből s a pavlogradi
huszárezredből állott, teljesen szét volt verve. Bagration elküldte
Zserkovot a balszárny tábornokához azzal a parancscsal, hogy
haladéktalanul vonuljon vissza.

Zserkov bátran, a nélkül, hogy a kezét a sipkája mellől elvette volna,
megsarkantyúzta a lovát és elvágtatott. De alig hogy Bagration mellől
elment, cserbenhagyta az ereje. Leküzdhetetlen rémület vett erőt
rajta, s képtelen volt odamenni, a hol veszedelem fenyegette.

A balszárnyhoz érve, nem ott ment előre, a hol a küzdelem folyt, hanem
ott kezdte keresni a tábornokot és a parancsnokokat, a hol nem is
lehettek, s így nem is adhatta át a parancsot.

A balszárnynak, a rangban idősebb jogán annak az ezrednek az ezredese
volt a parancsnoka, a mely Braunau előtt Kutuzovnak bemutatkozott, s a
melyben Dolochov mint közlegény szolgált. A szélső balszárny vezetése
pedig a pavlogradi ezred parancsnokára volt bízva, a melyben Rosztov
szolgált, s ebből félreértés támadt. A két parancsnok nagyon föl volt
ingerülve egymás ellen, s ugyanakkor, a mikor a jobbszárnyon már
javában folyt a küzdelem s a francziák már elkezdték a rohamot, a két
parancsnok léha torzsalkodással volt elfoglalva, a melynek az volt a
czélja, hogy egymást sértegessék. Az ezredek pedig, úgy a lovas, mint
a gyalogezredek, vajmi kevéssé voltak elkészülve a küszöbön álló
harczra. Az ezredek emberei, a közkatonától kezdve a tábornokig, nem
számítottak ütközetre és nyugodtan űzték békés foglalkozásaikat, a
lovasok a lovaikat etették, a gyalogosok rőzsét szedtek.

- Végre is ő rangban mégis csak idősebb, mint én, - mondotta a német
huszárezredes kipirulva s az imént érkezett segédtiszthez fordulva, -
ám csináljon, a mit akar. Én a huszárjaimat nem áldozhatom föl.
Kürtös, fújj visszavonulást!

A dolog azonban sietőssé kezdett válni. A jobbszárnyon és a középen
összeolvadva tombolt az ágyúzás meg a lövöldözés, és Lannes
lövészeinek franczia kabátjai immár átkeltek a malomárkon és alig két
puskalövésnyire az innenső oldalon, sorakoztak. A gyalogos ezredes
imbolygó léptekkel odament a lovához, s felülve rá, derekasan kihúzta
magát és odalovagolt a pavlogradi ezred parancsnokához. A két
ezredparancsnok udvarias köszöntéssel, de a szívében titkos haraggal
üdvözölte egymást.

- Még egyszer ismétlem, ezredes, - szólott a tábornok, - én csak nem
hagyhatom az embereim felét az erdőben. Kérem önt, kérem, - ismételte,
- foglaljon állást és készüljön a rohamra.

- Én meg arra kérem önt, ne avatkozzék másnak a dolgába, - felelt az
ezredes hevesen. - Még ha ön is lovas volna...

- Én nem vagyok lovas, ezredes, de orosz tábornok vagyok, s a
mennyiben önnek erről nem volna tudomása...

- Nagyon is van róla tudomásom, kegyelmes uram, - kiáltott föl
hirtelen az ezredes, és fülig elpirulva, megérintette a lovát. - Nem
parancsol tán belépni a csatárlánczba, s akkor majd meg fogja látni,
hogy ez az állás semmit sem ér. Semmi hajlandóságom sincs rá, hogy az
ön kedvéért az ezredemet kiirtassam.

- Ön megfeledkezik magáról, ezredes. Én nem a magam kedvét keresem, s
nem tűröm, hogy nekem ilyesmit mondjon.

A tábornok, elfogadván az ezredesnek a bátorság mérkőzésére való
kihívását, kidüllesztette a mellét s a homlokát összeránczolva, vele
együtt elindult a csatárláncz felé, mintha minden súrlódásuknak ott a
csatárlánczban, a golyók záporában kellene megoldásra jutnia.
Elérkeztek a csatárlánczhoz, néhány golyó fütyölt el fölöttük, s némán
megállottak. Semmi különös nézni való nem volt a csatárlánczban, mert
azt, hogy az árkok és a bozótok közt a lovasság nem működhetik, s hogy
a francziák a balszárnyat megkerülik, arról a helyről is láthatták, a
melyen az imént állottak. A tábornok és az ezredes, mint két viadalra
készülő kakas, szigorúan és jelentőségteljesen mérték végig egymást, s
hasztalan lesték egymáson a gyávaság jeleit. Mind a ketten kiállották
a próbát. Miután semmi mondanivalójuk nem volt egymásnak és sem
egyikük, se másikuk nem akart a másiknak ürügyet szolgáltatni arra,
hogy azt mondhassa, ő hagyta el elsőnek a golyózáport, egymás
bátorságát akarván kipróbálni, még sokáig álltak volna ott, ha ekkor
az erdőben, csaknem közvetlenül a hátuk mögött, élénk puskaropogás és
tompán összeolvadó kiabálás nem hallatszott volna. A francziák
megtámadták az erdőben fát szedő katonákat. A huszárok a gyalogsággal
együtt már nem vonulhattak vissza. A franczia csatárláncz balfelé
elvágta őket a visszavonulás vonalától. Így tehát, bármennyire
alkalmatlan volt is erre a terep, hogy maguknak útat törjenek,
kénytelenek voltak rohamot intézni.

Azt a századot, a melyben Rosztov is szolgált, s a melynek alig volt
ideje, hogy lóra kapjon, arczczal az ellenség felé állították. Megint
úgy esett, mint az Enns hídján, hogy a század és az ellenség között
nem volt semmi, csak az ösmeretlenségnek és a rémületnek az a
rettenetes vonala, mely őket egymástól, s mintegy az élőket a
halottaktól elválasztotta. Az emberek mind érezték ennek a vonalnak a
közelségét, s az a kérdés, vajjon átlépik-e ezt a vonalat, s ha igen,
hogy' lépik át, izgatta valamennyiüket.

Az ezredes odalovagolt az arczvonal elé, bosszúsan felelt valamit
egyes tisztek kérdéseire, s azután, mint a ki kétségbeesetten
ragaszkodik a maga igazához, elkezdett parancsokat osztogatni. Senki
sem mondott semmi határozottat, de a században szájról-szájra járt,
hogy roham lesz. Fölhangzott a sorakozásra szóló vezényszó, majd pedig
a hüvelyükből kirántott kardok suhogása. De azért még mindig senki sem
mozdult. A balszárny katonái, a gyalogosok és a huszárok egyaránt
érezték, hogy a vezetőség maga sem tudja, mitévő legyen, s a
parancsnokoknak ez a határozatlansága a katonákra is átragadt.

"Csak már kezdődnék mielőbb", - gondolta magában Rosztov, érezvén,
hogy végre valahára eljött az ideje annak, hogy megízlelje a roham
gyönyörűségeit, a melyekről huszár-bajtársaitól már annyit hallott.

- Fiúk, az Isten nevében, - csendült meg Deniszov hangja, - ügetés,
indulj!

Az első sorban megmozdult a lovak fara. Gracsik megrántotta a kantárt
s megindult magától.

Rosztov jobb felől a maga huszárjainak első sorait látta, még messzebb
elől pedig homályos sávok látszottak, melyeket nem vehetett ki
tisztán, de a melyeket ellenségnek nézett. Lövések is hallatszottak,
de csak a távolból.

- Gyors-ügetés! - hallatszott a vezényszó, és Rosztov érezte, a mint
Gracsik-ja a farát gyorsítva, vágtába ugrott. Minden mozdulatát már
előre eltalálta, s mind nagyobb vidámság vett erőt rajta. Egy magános
fát pillantott meg maga előtt. Ez a fa eleinte elől volt, annak a
vonalnak a közepén, mely oly rettenetesnek látszott előtte. És íme,
már átlépték azt a vonalat, s nemcsak hogy nem tapasztalt semmi
rettenetességet, hanem ellenkezőleg, mind nagyobb vidámság és
elevenség fogta el. "Oh, hogy' fogok én közibük vágni", gondolta
Rosztov s megszorította a kardja markolatát.

- Hurrá-á-á!! - harsant föl egyszerre.

"No most, aztán jöjjön elém bárki", - gondolta Rosztov, s
megsarkantyúzván Gracsikot, a többieket elhagyva, sebes vágtába
hajszolta. Elől már látszott az ellenség. Egyszerre az egész századot,
mint egy széles seprő, végigseperte valami. Rosztov vágásra emelte a
kardját, de ugyanakkor az előtte vágtató Nikitenkó nevű közhuszár
elvált tőle, és Rosztov mintegy félálomban érezte, hogy
természetellenes gyorsasággal száguld tova, és mégis, mintha egy
helyben állana. Hátulról nekilovagolt egy Bandarcsuk nevű huszár s
bosszúsan nézett rá. Bandarcsuk lova megbokrosodott és oldalvást
elugrott mellőle.

"Mi ez? Nem mozdulok? Elestem, megsebesültem?..." - kérdezte Rosztov s
ugyanabban a pillanatban mindjárt felelt is magának. Immár teljesen
egyedül volt a csatamezőn. A száguldó lovak s a huszárok háta helyett
mozdulatlan földet és tarlót látott maga körül. Meleg vér szivárgott
alatta. "Megsebesültem s a lovamnak vége." Gracsik föltápászkodott az
első lábaira, de csakhamar visszahanyatlott, s maga alá szorította
lovasának a lábát. A ló fejéből csurgott a vér. Folyton vergődött, de
nem volt képes fölállani. Rosztov is föl akart kelni, de szintén
visszahanyatlott: a táskája beleakadt a nyeregbe. Hol vannak a mieink,
hol vannak a francziák, arról fogalma sem volt. Köröskörül nem volt
mellette senki.

Miután a lábát kiszabadította, föltápászkodott. "Hol, merre felé van
most az a vonal, a mely oly élesen elválasztotta egymástól a két
sereget?" - kérdezte magától s nem tudott rá mit felelni. "Nem
történt-e valami baj velem? Vannak-e ilyen esetek, s mit kell tenni az
ilyen esetekben?" - kérdezte magától mikor fölkelt; s ugyanakkor úgy
érezte, hogy valami fölösleges súly csügg elzsibbadt jobb karján.
Olyan volt a keze feje, mint valami idegen test. Megvizsgálta a kezét
s gondosan kereste rajt' a vért. "Ni, emberek is vannak itt", -
gondolta örömmel, néhány feléje siető embert pillantván meg. "Ezek
majd segítenek rajtam!" Ezek előtt az emberek előtt kék köpenyben és
furcsa formájú csákóban egy hajlott orrú, napbarnított arczú fekete
ember futott. Még ketten, s hátrább még többen siettek utána. Egyikük
valami furcsa, nem orosz nyelven beszélt. A hátul álló ugyanilyen
csákóju emberek közt egy orosz huszár állott. Fogták a kezét; hátul
meg a lovát vezették.

"Alkalmasint fogoly, a mieink közül való... Csakugyan. Talán bizony
engem is elfognak. Miféle emberek ezek?" - gondolta Rosztov, még egyre
nem akarván hinni a szemeinek. "Talán csak nem francziák?" Ránézett a
közeledő francziákra, s bár csak egy másodperczczel azelőtt is még
azért száguldott tova, hogy elérje ezeket a francziákat és közéjük
vágjon, a közelségük most olyan rettenetesnek tűnt fel előtte, hogy
nem hitt a szemeinek. "Vajjon kik? Miért futnak? Talán csak nem
hozzám? Hozzám sietnének? És miért? Hogy megöljenek? Engem, a kit
mindenki úgy szeret?" Eszébe jutott az anyjának, a családjának, a
barátainak iránta való szeretete, és lehetetlennek tartotta az
ellenségnek azt a szándékát, hogy őt megölje. "De azért lehet, hogy
megölnek!" Több, mint tíz másodperczig állt ott mozdulatlanul s a
nélkül, hogy a helyzetét fölismerte volna. A legelső, hajlott orrú
franczia már oly közel volt hozzá, hogy az arczkifejezését is
kivehette. S ennek az embernek, a ki visszafojtott lélekzettel,
szuronytszegezve közeledett felé, kihevült és idegen ábrázata
megijesztette Rosztovot. Fogta a pisztolyát, de a helyett, hogy
kilőtte volna, a franczia felé ütött vele, s minden erejét összeszedve
a bozótba menekült. Most nem a kétség és a küzdelem amaz érzésével
futott, mint akkoriban az Enns hídján, hanem a nyúl érzésével, mely
menekül a kutyák elől. A fiatal és boldog életéért való rémületnek
homályos érzése vett erőt egész lényén. Gyorsan keresztülugorván a
mesgyén, azzal a tűzzel, a melylyel valamikor a fogócska játékban
szaladt, szinte repült végig a mezőn, s csak néha fordította hátra
sápadt, jóságos és fiatal arczát, s a rémület hidege borzongott végig
a hátán. "Nem, jobb nem is nézni oda", gondolta magában, de a
bokrokhoz érve még egyszer hátranézett. A francziák elmaradtak, s
abban a pillanatban, mikor Rosztov visszanézett, az a franczia, a ki
legelől járt, lassította lépteit és nagy hangon valamit kiáltott oda
hátulsó bajtársának. Rosztov megállt. - "Valami nem jól van, -
gondolta, - lehetetlen, hogy meg akarjanak ölni engem." Ez alatt olyan
nehézzé vált a balkeze, mintha kétpudos súly lett volna ráakasztva.
Képtelen volt tovább futni. A franczia is megállt és czélbavette őt.
Rosztov összehúzta a szemeit és lehajolt. Előbb egy, majd egy második
golyó fütyölt el mellette. Minden erejét összeszedve, bal kezét a jobb
kezébe fogta és elfutott a bozótig. A bozótban orosz lövészek voltak.



XX.

Az erdőben váratlanul meglepett gyalogezredek kifutottak az erdőből s
az egymással összekeveredett századok rendetlen futásban menekültek. A
katonák egyike rémületében kiejtette azt a könnyelmű és háborús időben
rettenetes szót: "Elvágtak!", s ez a szó a vele járó érzéssel együtt
egyszeriben az egész tömeget hatalmába kerítette.

- Megkerültek! Elvágtak! Végünk van! - kiabálták a menekülők
összevissza.

Az ezredparancsnok abban a pillanatban, a mikor hátulról a lövöldözést
és kiabálást meghallotta, legott tisztában volt vele, hogy az
ezredével valami rettenetes történt, és az a gondolat, hogy őt, a
példás magaviseletű, annyi esztendő óta kifogástalanul szolgáló
tisztet most a fölebbvalói részéről a mulasztás vagy az ügyetlenség
vádja érheti, annyira megdöbbentette, hogy abban a pillanatban
megfeledkezvén az engedetlen lovasezredesről, a maga tábornoki
tekintélyéről és a mi a fő, teljesen megfeledkezvén a veszedelemről és
az önfenntartás ösztönéről, a nyeregkápához kapva és a lovát
megsarkantyúzva, a reája zúduló, de őt szerencsésen elkerülő golyók
záporában odavágtatott az ezredéhez. Csak egyet óhajtott: megtudni, mi
történt, és segíteni, s bármibe kerüljön is, jóvátenni a hibát, ha az
ő részéről történt, és elhárítani magáról, a huszonkétév óta
kifogástalanul szolgáló, példás tisztről a vád minden lehetőségét.

A francziák sorain szerencsésen keresztüljutván, odavágtatott az erdő
mögött elterülő szántóföldre, a melyen a mieink voltak s a
vezényszókkal nem törődve, vad futásban rohantak a hegyen lefelé.
Elérkezett az erkölcsi ingadozásnak az a pillanata, mely el szokta
dönteni az ütközetek sorsát: vajjon meghallják-e ezek a szétzilált
tömegek a parancsnokuk szavát, vagy pedig, egy pillantást vetve rá,
csak futnak tovább. A katonák előtt rendes körülmények közt oly
félelmes ezredparancsnok kétségbeesett kiabálása, önmagából kikelt,
felbőszült és biborszínü arcza és a kardjával való hadonászása
ellenére is, a katonák még egyre futottak, kiabáltak, a levegőbe
lődöztek és rá se hederítettek a vezényszóra. Az ütközet eldöntésére
hivatott erkölcsi ingadozás, nyilván a rémület javára dőlt el.

A tábornok a kiabálástól s a lőporfüsttől elkezdett köhögni és
kétségbeesetten megállt. Minden elveszettnek látszott: de ebben a
pillanatban a mieinket támadó francziák egyszerre minden látható ok
nélkül megfordúltak, visszavonultak az erdő szélére, az erdőben pedig
orosz lövészek bukkantak föl. Ez Timochin százada volt, mely egyedül
maradt rendben az erdőben, és az erdő árkában meghúzódván, váratlanul
rajtütött a francziákon. Timochin olyan kétségbeesett ordítással
vetette magát a francziákra s olyan eszeveszett és heves elszántsággal
rontott egy szál karddal az ellenségre, hogy a francziáknak még arra
se volt idejük, hogy magukhoz térjenek, s fegyverüket elhányva
futásnak eredtek. Dolochov, a ki Timochin mellett rohant, közvetlen
közelből leütött egy francziát s ő volt az első, a ki egy franczia
tisztet a gallérjánál fogva foglyul ejtett. A menekülők visszatértek,
a zászlóaljak összeverődtek, s a francziák, a kik a balszárnyat két
részre szakították volt, egy pillanat alatt vissza voltak szorítva. A
tartalék csapatok csatlakoztak s a szökevények megállottak. Az
ezredparancsnok, Ekonomovij őrnagygyal elvonultatván maga mellett a
visszavonuló századokat, éppen a híd mellett állott, mikor odalépett
hozzá egy katona, megfogta a kengyelvasát és szinte odalapult hozzá.
Kékes köpeny volt rajta, a bornyú és a csákó hiányzott róla, a feje be
volt kötözve s egy franczia tölténytáska volt a vállára vetve. Tiszti
kardot tartott a kezében. Sáppadt volt az arcza, kék szemei kihívóan
néztek az ezredparancsnok arczába, de az ajkai mosolyogtak. Bár az
ezredparancsnok azzal volt elfoglalva, hogy parancsokat adott
Ekonomovij őrnagynak, lehetetlen volt ezt a katonát észre nem vennie.

- Kegyelmes uram, ime két diadaljel, - szólott Dolochov a franczia
kardra és tölténytáskára mutatva. - Elfogtam egy tisztet.
Megállítottam a századot. - Dolochov a kimerültségtől nehezen zihált,
szakgatottan beszélt. - Kérem, ne feledkezzék meg rólam, kegyelmes uram!

- Jól van, jól van, - mondotta az ezredparancsnok és odafordult
Ekonomovij őrnagyhoz. De Dolochov nem tágított; levette a fejéről a
köteléket, és megmutatta a megaludt vértől összetapadt haját.

- Szuronysebet kaptam, s mégis a helyemen maradtam. Gondoljon rám,
kegyelmes uram.

*

Tusin ütegéről teljesen megfeledkeztek volt, s csak az ütközet
legvégén, a mikor a derékhad felől még mindig ágyúzás hallatszott,
küldötte oda Bagration herczeg az ügyeletes törzstisztjét és később
Andrej herczeget is, azzal a parancscsal, hogy az üteg a lehető
leggyorsabban vonuljon vissza. A Tusin ágyúinak fedezésére rendelt
csapat, valakinek a parancsára az ütközet derekán elment mellőle; de
az üteg azért egyre folytatta a tüzelést, s csak azért nem került a
francziák kezére, mert az ellenség nem számíthatott olyan merészségre,
hogy négy teljesen védtelen ágyú tovább folytassa a tüzelést. Sőt
ellenkezőleg, ennek az ütegnek az erélyes tüzeléséből azt
következtette, hogy itt a középen van az oroszok legfőbb ereje
összpontosítva, s két ízben próbált rohamot intézni ez ellen a pont
ellen, de mind a két ízben kénytelen volt az ezen a dombon álló négy
ágyú kartács-tüze elől visszavonulni.

Tusinnak csakhamar Bagration herczeg távozása után sikerült
Schöngrabent felgyújtania.

- Lám, hogy megriadtak! Ég! Látod a füstöt! Ezt ügyesen csináltuk!
Pompás! Ni-ni a füst, a füst! - mondogatta a legénység egészen
fölvidulva.

Az ágyúk minden parancs nélkül, mind a tűz felé voltak irányítva. A
katonák, mintegy biztatásul, minden lövés után elkezdtek kiabálni: "Ez
ügyes volt! Úgy, úgy! Lám, lám... Pompás!" A tűz a szél által is
szítva, gyorsan terjedt tova. A falu mögül elindult franczia
hadoszlopok kénytelenek voltak visszatérni, de mintegy büntetésül
ezért a kudarczért a falutól jobbra tíz ágyút állítottak föl és
elkezdtek belőlük Tusinra lövöldözni.

Azon való gyerekes örömükben, hogy a falut sikerült felgyújtaniok, és
a francziák ellen intézett sikeres tüzelés hevében, a mi tűzéreink ezt
az üteget csak akkor vették észre, a mikor előbb két, majd utánuk négy
ágyúgolyó csapott le az ágyúk közé, s közülük az egyik két lovat
megölt, egy másik pedig leszakította az egyik lőszerkocsi kocsisának a
lábát. De a hirtelen támadt élénkség nem csappant meg, csak a
hangulatot változtatta meg kissé. A lovakat egy tartalék ágyúmozdony
lovaival pótolták, a sebesülteket fölszedték s a négy ágyút
szembeállították a tízágyús üteggel. Tusin tiszttársa már az ütközet
elején elesett, s egy óra leforgása alatt a negyven főnyi legénységből
tizenhét kidőlt, de azért a tűzérek épp oly vídámak és elevenek
voltak, mint azelőtt. Két ízben azt vették észre, hogy ott lenn
francziák bukkantak fel a közelükben, s mind a kétszer kartácscsal
lőttek közéjük.

A gyöngén és ügyetlenül mozgó kis emberke szakadatlanul: "No erre még
egy pipát!" kért, - mint mondani szokta, - a legényétől, és szerteszét
fújván belőle a parazsat, megint előre sietett, és kis kezéből ernyőt
csinálva a szemei elé, fürkészte a francziákat.

- Rajta fiúk! - mondogatta mindig s maga is hozzálátott az
ágyúkerekekhez és csavargatta rajtuk a csavarokat. Tusin a nagy
füstben s a szakadatlan lövöldözés siketítő zajában, a melytől
minduntalan összerezzent, ki nem eresztvén a szájából kurtaszárú
pipáját, folyton egyik ágyútól a másikhoz futkosott s hol az
irányzékot igazgatta, hol a golyókat számlálgatta, hol az elhullott és
sebesült lovak kicserélése és átfogása iránt intézkedett, miközben
szüntelenül kiabált gyönge, vékony és határozatlan hangocskáján. Az
arcza mind jobban megélénkült. Csak mikor egy-egy ember elesett vagy
megsebesült, akkor összeránczolt homlokkal elfordult tőle, bosszúsan
rászólt az embereire, a miért mindig késlekedtek azzal, hogy a
sebesültet vagy az elesettet fölszedjék. A katonák, a kik jobbára szép
fiatal fiúk voltak (mint a tűzérütegeknél rendesen, két fejjel
nagyobbak és kétszerte szélesebbek a tisztjeiknél) mind, mint a
csávába került gyerekek néztek a parancsnokukra, s az a kifejezés,
mely ott ült az ő arczán, az övéken is változatlanul visszatükröződött.

Tusin ebben a rettenetes tombolásban és zajban, s a legnagyobb
figyelmet igénylő tevékenység közepett sem érezte a félelemnek
legcsekélyebb kellemetlen érzését sem; az a gondolat, hogy esetleg
megölhetik vagy súlyosan megsebesíthetik, eszébe se jutott.
Ellenkezőleg, mind nagyobb és nagyobb vidámság vett rajta erőt. Úgy
tetszett neki, mintha már nagyon régen, szint' tegnap lett volna az a
pillanat, a mikor az ellenséget megpillantotta és az első lövést
megtette és mintha az a göröngy, a melyen állott, már régóta ösmert
hely lett volna. Mindamellett, hogy mindenre gondolt, mindent
megfontolt és mindent megtett, a mit csak az ő helyzetében a lehető
legkitünőbb tiszt megtehetett, mégis a lázas álom, vagy az ittas ember
mámorához hasonló állapotban volt.

Ágyúinak minden oldalról fölhangzó siketítő bömbölésétől, az
ellenséges ágyúgolyók zúgásától és csapkodásától, az ágyúk körül
izzadtan és kipirultan szorgoskodó legénység, valamint a vérző emberek
és állatok, s az ellenséges ágyúk füstfelhőcskéinek a látásától,
(melyek mindenike után beköszöntött, s vagy a földre, vagy emberre,
lóra, vagy ágyúra lecsapott egy-egy golyó), mindezeknek a láttára egy
fantasztikus világ alakult össze a fejében, mely valóságos élvezetet
szerzett neki ebben a pillanatban. Az ő képzeletében az ellenséges
ágyúk nem is voltak ágyúk, hanem mintha pipák lettek volna, a
melyekből láthatatlan emberek ritkás gomolyokban eregették a füstöt.

- Lám, megint fölvillant egy, - szólt Tusin, magában mormogva, a mint
a hegy felől kilövellt egy füstgomoly, melyet széles szalagként fújt
el bal felé a szél, - most oszt' várjuk a lapdát, hogy visszaküldhessük.

- Mit parancsol, nagyságos uram? - kérdezte a tűzmester, a ki ott
állott a közelében és hallotta, hogy mormog valamit.

- Semmit, egy gránátot... - felelt Tusin.

- "No most rajta, Matvjevna", - mondotta magában. Matvjevna volt a
képzeletében a legszélső, nagy, régi öntésű ágyú. Az ágyúk körül
sürgölődő francziákat meg hangyáknak képzelte. A második ágyú első
számú csinos, de részeges legénye, az ő világában nagybácsi volt;
Tusin őt nézte a leggyakrabban s örült minden mozdulatának. A hegy
lába felől fölhallatszó, hol elhaló, hol ismét fokozódó puskaropogás,
úgy tünt föl előtte, mint valakinek a lélegzése. Lelkendezve hallgatta
ezeknek a hangoknak el-elhalását és újabb erőrekapását.

"Lám, már megint föllélekzett, föllélekzett", - dünnyögte magában. Ő
maga, óriás termetű, hatalmas férfiúnak tetszett maga előtt, a ki
mindkét kezével hajigálta a francziákra a golyóbisokat.

"No most, Matvjevna, matyuska, ne hadd magad!" - mondotta, eltávozván
az ágyú mellől, miközben egy ösmeretlen, idegen hang szólalt meg a
feje fölött. - "Tusin kapitány! Kapitány!"

Tusin ijedten nézett hátra. Ugyanaz a törzstiszt volt, a ki kiűzte őt
Gruntból. Ingerült hangon kiáltott rá:

- Mit csinál, megbolondult? Kétszer is parancsot kapott már, hogy
vonuljon vissza, és ön...

"Ugyan mit akarnak velem?..." - gondolta magában Tusin s rémülten
nézett a fölebbvalójára.

- Én... semmit... - hebegte, két ujját a sipkájához emelve. - Én...

De az ezredes nem fejezhette be a mondókáját. Egy közvetlen közel
elszálló golyó elől kénytelen volt hirtelen rábukni a lovára.
Elhallgatott, és éppen, mikor még valamit akart mondani, egy második
golyó megint félbeszakította. Megfordította a lovát és elvágtatott.

- Visszavonulás! Mindenki vonuljon vissza! - kiabált messziről.

A katonák elmosolyodtak. A következő pillanatban egy segédtiszt
érkezett oda, ugyanazzal a parancscsal.

Ez Andrej herczeg volt. Mikor kiért arra a térre, a melyen Tusin ágyúi
álltak, az első, a mit megpillantott, egy összezúzott lábú, kifogott
ló volt, mely keservesen nyerített a befogott lovak közt. A lábából
csak úgy patakzott a vér. Az ágyúmozdonyok közt néhány elesett katona
hevert. Egyik golyó a másik után repült el a feje fölött, s érezte, a
mint ideges remegés borzongott végig a hátán. De maga az a gondolat,
hogy fél, megint talpra állította őt. "Az lehetetlen, hogy én féljek",
- gondolta magában, s az ágyúk közt lassan leszállt a lováról. Átadta
a parancsot s ott maradt az ütegnél. Elhatározta, hogy a jelenlétében
leszerelteti az üteget s elviszi magával. A francziák rettenetes
tüzelése közepett, a halottak közt járva, Tusinnal együtt hozzálátott
az ágyúk leszereléséhez.

- Az imént is járt itt egy fölebbvaló, de az legott odább is állott, -
mondotta a tűzmester Andrej herczegnek, - nem úgy, mint a nagyságos úr.

Andrej herczeg nem is szólt Tusinhoz. Mindketten annyira el voltak
foglalva, hogy úgy tetszett, mintha nem is látnák egymást. Mikor a
négy közül épen maradt két ágyút a mozdonyaikra emelve, megindultak a
hegyen lefelé (egy megrongált ágyút s egy taraczkot otthagytak),
Andrej herczeg odalovagolt Tusinhoz.

- Nos, a viszontlátásra, - mondotta Andrej herczeg és kezet nyújtott
Tusinnak.

- A viszontlátásra, lelkem, - szólott Tusin, - édes lelkem! Isten
vele, - mondotta Tusin, könyek közt, melyek egyszerre, nem tudni
miért, kicsordultak a szeméből.



XXI.

A szél elült, a csatatérre mélyen ráborultak a fekete felhők, s a
szemhatáron összeolvadtak a lőporfüsttel. Besötétedett s így annál
tisztábban kivehető volt két helyen is a tűzvész vörös fénye. Az
ágyúzás gyengült, de hátul és jobbfelől mind sűrűbb lett és mind
közelebbről hallatszott a puskák ropogása. Alig hogy Tusin az ágyúival
a sebesülteket kerülgetve s néhol rajtuk keresztülgázolva, kikerült a
tűzből és leereszkedett a gugyorba, ott találta a vezéreket és a
segédtiszteket, a kik közt ott volt a törzstiszt és Zserkov is, a kit
kétszer is elküldtek, de a ki egyszer sem jutott el Tusin ütegéig.
Valamennyien, egymás szavába vágva, osztogatták és adogatták tovább a
parancsokat, hogy hogyan és hova menjenek s szemrehányásokkal és
megjegyzésekkel halmozták el őt. Tusinnak semmibe se volt beleszólása
s félvén megszólalni, mert - maga se tudta miért, - de úgy érezte,
hogy minden szónál kész volna sírva fakadni, nyomorult szolgálati
gebéjén szótlanul ballagott utánuk. Bár ki volt adva a parancs, hogy
ott kell hagyni a sebesülteket, még is sokan vánszorogtak a csapatok
után, vagy felkéredzkedtek az ágyúkra. Azt a bátor gyalogos tisztet, a
ki az ütközet előtt kiugrott volt Tusin sátorából, golyóval a hasában
a Matvjevna ágyúmozdonyára fektették le. A hegy lábánál egy sápadt
huszárhadapród jött oda Tusinhoz, s egyik kezével a másikat tartva,
kérte őt, hogy engedje felülni.

- Kapitány, az Istenre kérem, megsérült a kezem - mondotta félénken. -
Az Istenre kérem, képtelen vagyok tovább menni. Az Istenre kérem! -
Nyilvánvaló volt, hogy ez a hadapród nem most először rimánkodott,
hogy vegyék föl, de mindig visszautasították. Most tehát határozatlan
és síránkozó hangon ismételte a kérését. - Engedjen felülni, az
Istenre kérem!

- Csak üljön fel, üljön fel no, - szólott Tusin. - Hej, bátya, teríts
le egy köpenyt, - fordult oda kedvencz katonájához. - Hát annak a
tisztnek hol a sebe?

- Alig, hogy lefektettük, meghalt, - felelt valaki.

- Ültessétek föl. Üljön föl, fiam, üljön föl. Teríts alá egy köpenyt,
Antonov.

Ez a hadapród Rosztov volt. Egyik kezével fogta a másikat, sápadt volt
és lázasan reszketett az álla. Felültették a Matvjevnára, ugyanarra az
ágyúra, a melyről a meghalt tisztet levették. Az aláterített köpeny
tele lett vérrel, melytől Rosztov keze és a lovagló nadrágja is
bepiszkolódott.

- Nos, megsebesült, lelkem? - kérdezte Tusin, odalépve az ágyúhoz, a
melyen Rosztov ült.

- Nem, csak megsérültem!

- Honnan az a vér ott az ágyúmozdony oldalán? - kérdezte Tusin.

- Az a tiszt vérezte be, - felelt egy tűzér közkatona, miközben a
köpenye ujjával törülgette a vért és szinte bocsánatot látszott kérni
ezért a tisztátalanságért.

A gyalogság segélyével nagy nehezen fölvontatták az ágyúkat a hegyre,
s miután elérték Huntersdorf falut, megállottak. Annyira besötétedett,
hogy már tíz lépésnyire se lehetett a katonák egyenruháit
megkülönböztetni, mire a lövöldözés is csillapodni kezdett. Egyszerre
a jobbszárny közelében megint kiabálás és lövöldözés hallatszott.
Minduntalan lövések villantak föl a nagy sötétségben. Ez volt a
francziák utolsó rohama, a melyre a falu házaiban meghúzódott katonák
feleltek. Megint mindannyian kirohantak a faluból, de Tusin ágyúi nem
birtak mozdulni, s a tűzérek, Tusin és a hadapród némán tekintgettek
egymásra és várták a sorsukat. Kezdett alábbhagyni a tüzelés s az
egyik mellékutczából élénken beszélgető katonák szállingóztak elő.

- Nos, Petrov, ép a bőröd? - kérdezte az egyik.

- Alaposan elpáholtuk őket, pajtás. Azt hiszem elment a kedvük
egyelőre, - mondotta a másik.

- Nem látni semmit. Hogy' odasóztak a maguk embereinek! Sötét van,
bajtársak, nem látni. Van-e valami ennivaló?

A francziákat utólszor is visszaverték. És Tusin ágyúi, melyeket mint
valami keret vett körül a zajongó gyalogság, megint elindultak a
teljes sötétségben.

Mintha halkan susogva, csacsogva, patkódobogással és kerékzörgéssel
tarkítva, valami zord folyam hömpölygött volna tova a sötétben. Az éj
sötétjében mindennél tisztábban kihallatszott az általános zajból a
sebesültek nyögése és beszélgetése. Mintha ezek a nyögések teljesen
betöltötték volna a csapatokat körülölelő sötétséget. Az ő nyögésük és
ennek az éjszakának a sötétsége mintha csak egy és ugyanaz lett volna.
Egy idő mulva izgatottság vett erőt ezen a mozgó tömegen. Fehér lovon,
a kíséretével együtt odaérkezett valaki és útközben elejtett néhány
szót.

- Mit mondott? Hová megyünk most? Megállunk tán', vagy mi? Talán
köszönetet mondott? - hallatszott mindenfelől a mohó kérdezősködés, és
az egész mozgó tömeg egyszerre összetorlódott, (az elől lévők nyilván
megállottak) s az a hír terjedt el, hogy parancs jött a megállásra.
Ott a sáros út kellő közepén valamennyien megállottak.

Tüzek csillantak föl és mind hangosabb lett a társalgás. Tusin
kapitány elküldött egy katonát, hogy keresse meg a sebkötöző helyet,
vagy hozzon egy orvost a hadapród számára, s leült a tűz mellé, melyet
a katonák az út szélén raktak. Rosztov is odavánszorgott a tűzhöz. A
fájdalomtól és a nyirkos hidegtől lázas reszketés rázta meg egész
testét. Leküzdhetetlen álmosság vett erőt rajta, de azért sajgó és a
helyét nem találó kezének gyötrő fájdalmától nem tudott elaludni. Majd
behúnyta a szemét, majd belenézett az élénk pirosnak tetsző tűzbe,
majd meg Tusin görnyedt, gyönge alakját vizsgálta, a ki tűnődve ült
ott mellette. Tusin jóságos, nagy és okos szemei részvéttel és
mélységes együttérzéssel meredtek rá. Látta, hogy Tusin egész lelkével
szeretett volna, de nem tudott rajta segíteni.

Mindenfelől a gyalog vagy szekéren érkező és köröskörül elhelyezkedő
gyalogság léptei és hangjai voltak hallhatók. Az emberi hangok, a
léptek zaja és a sárban gázoló lovak patáinak a locsogása, egy
imbolygó, zűrzavaros morajjá olvadt össze, a fák közeli és távoli
recsegésével.

Most már nem olyan volt ez, mint azelőtt, mintha valami láthatatlan
folyam hömpölygött volna tova a sötétben, hanem mintha valami nagy
vihar után pihenőre térve, maga a zord tenger rendült volna meg.
Rosztov lomhán nézte és hallgatta, a mi előtte és körülötte történt.
Egy gyalogos katona odajött a tűzhöz, leguggolt, a tűz fölé nyújtotta
a kezeit és elfordította a fejét.

- Megengedi, nagyságos uram? - szólalt meg és kérdő pillantást vetett
Tusinra. - Elmaradtam a századomtól, nagyságos uram; azt se tudom, hol
vagyok. Nem rettenetes!

A katonával együtt egy felkötött arczú gyalogos tiszt is oda jött a
tűzhöz és Tusinhoz fordulva, megkérte őt, húzassa tovább egy cseppet
az ágyúkat, hogy a szekér odaállhasson. A századparancsnok után két
katona futott a tűzhöz; kétségbeesetten szitkozódtak és marakodtak, s
valami csizma fölött tülekedtek.

- No, persze, még hogy te vetted föl! - Nem is vagy olyan ostoba! -
ordított az egyik rekedt hangon.

Azután egy sovány és sápadt katona jött oda, a kinek véres kapczával
volt bekötve a nyaka és ingerült hangon vizet követelt a tüzérektől.

- Tán elpusztuljak, mint a kutya? - mondotta.

Tusin adatott neki vizet. Azután egy vidám ficzkó ugrott oda és tüzet
kért a gyalogság számára.

- Izzó tüzecskét a bakáknak! Éljetek boldogul földiek, köszönjük a
tüzecskét, majd visszaadjuk ám kamatostul, - mondotta, s kezében a
pirosló csóvával eltűnt a sötétben.

Ez után a katona után, egy köpenyen valami nehezet czipelve, négy
katona ment el a tűz mellett. Egyikük megbotlott.

- Lám, az ördöngős ficzkók, tuskót tettek keresztbe az úton, -
mormogta az egyik.

- Hiszen meghalt, minek czipeljük tovább? - szólott közülök az egyik.

- Mi közünk hozzá. - És terhükkel együtt eltűntek a sötétben.

- Mi az? Fáj? - kérdezte Tusin Rosztovtól suttogva.

- Igen.

- Nagyságos uram, a tábornok hívatja. Itt lakik abban a házban, -
jelentette a tűzmester Tusinhoz lépve.

- Tüstént, lelkem. - Tusin fölkelt s miután a köpenyét begombolta és
kissé összeigazította magát, elment a tűz mellől.

Nem messze a tüzérek őrtüzeitől, Bagration herczeg ebédnél ült, a
számára elkészített parasztszobában, s a nála összegyűlt néhány
tiszttel beszélgetett. Ott voltak a félig behunyt szemü öregecske, a
ki mohón rágcsálta le a húst egy birkacsontról, a huszonhat év óta
kifogástalanul szolgáló tábornok, a ki egészen kipirult az ebédtől s
egy pohárka pálinkától, a törzstiszt pecsétgyűrűvel az ujján, Zserkov,
a ki nyugtalanul nézett végig a többieken, és Andrej herczeg,
sápadtan, ajkai összeszorítva, lázasan csillogó szemekkel.

A szoba egyik szegletében a falhoz támaszkodva állott egy a
francziáktól zsákmányul ejtett zászló, s a hadbíró naiv ábrázattal
tapogatta a zászló szövetét, miközben álmélkodva csóválta a fejét,
lehet, azért, mert csakugyan érdekelte a zászló, de az is lehet, hogy
csak azért, mert nehezére esett éhesen nézni végig az ebédet, a
melynél nem jutott számára teríték. A szomszéd szobában volt a
dragonyosok által elfogott franczia ezredes. A mi tisztjeink
bámészkodva állták őt körül. Bagration herczeg köszönetet mondott a
csapat-parancsnokoknak s kérdezősködött az ütközet részletei és a
veszteségek felől. Az az ezredparancsnok, a ki Braunau előtt
Kutuzovnak bemutatkozott, jelentette a herczegnek, hogy alig hogy az
ütközet megkezdődött, ő visszavonult az erdőből, összeszedte a
favágókat, s elbocsátván őket maga mellett, két zászlóaljjal
szuronyrohamot intézett a francziák ellen.

- A mint láttam, kegyelmes uram, hogy az első zászlóalj megbomlott,
megállok az úton és gondolom: "no ezeket előre eresztem, és sortüzet
küldök utánuk"; s úgy is tettem.

Az ezredparancsnok annyira szerette volna ezt megtenni, annyira
sajnálta, hogy nem tehette meg, hogy úgy tetszett neki, mintha mégis
mindent úgy tett volna. Sőt lehetséges, hogy tán' csakugyan úgy volt.
Vajjon lehetséges volt-e az embernek ebben a zürzavarban
megállapítani, hogy mi volt és mi nem volt?

- És itt meg kell jegyeznem, kegyelmes uram, - folytatta, eszébe
jutván Dolochovnak Kutuzovval folytatott beszélgetése és az ő
Dolochovval való utolsó találkozása, - hogy a közlegénynyé lefokozott
Dolochov a szemem láttára ejtett foglyul egy franczia tisztet és
különösen kitüntette magát.

- Én meg ugyanakkor láttam, kegyelmes uram, a pavlogradiak rohamát, -
szólt közbe, nyugtalanul tekintgetve maga körül Zserkov, a ki aznap
egyáltaljában nem is látott huszárokat, csak hallott róluk egy
gyalogos tiszttől. - Két négyszöget tettek csúffá, kegyelmes uram.

Zserkov szavaira néhányan elmosolyodtak, mert mint rendesen, valami
tréfát vártak tőle; de látván, hogy az, a mit mond, szintén csak a mi
fegyvereink és a mai nap dicsőségét öregbíti, komoly arczot vágtak
hozzá, bár sokan nagyon jól látták, hogy az, a mit Zserkov mondott,
minden alap nélkül való hazugság volt. Bagration herczeg odafordult az
ezredeshez.

- Mindannyiuknak hálásan köszönöm, - uraim, - minden fegyvernem: a
gyalogság, a lovasság és a tűzérség, hősiesen viselte magát. De hogy'
történt, hogy két ágyú ott maradt a középen? - kérdezte, valakit
keresvén a szemeivel. (Bagration a balszárny ágyúi után is
kérdezősködött: már tudta, hogy ott mindjárt az ütközet elején
valamennyi ágyú az ellenség kezébe került.) - Úgy tetszik, megkértem
önt, - fordult oda az ügyeletes törzstiszthez.

- Az egyik megsérült, - felelt az ügyeletes törzstiszt, - de a
másikat, azt igazán nem értem, egész idő alatt magam is ott voltam és
intézkedtem, s csak az imént jöttem el... Annyi bizonyos, hogy
ugyancsak izzadtunk azon a ponton, - tette hozzá szerényen.

Valaki azt mondta, hogy Tusin kapitány már itt van a falu alatt, s
hogy már el is küldtek érte.

- De hiszen ön is ott volt, - szólott Bagration, Andrej herczeghez
fordulva.

- Persze, mi ketten még össze is kaptunk egy cseppet, - jegyezte meg
az ügyeletes törzstiszt, kellemesen mosolyogva Bolkonszkijra.

- Nem volt szerencsém önt látni, - mondotta Andrej herczeg hidegen és
kimérten. Valamennyien elhallgattak.

A küszöbön megjelent Tusin és félénken furakodott előre a tisztek háta
mögül. A mint a szűk szobában a tábornokokat megkerülte, nagy
zavarában, mely fölebbvalói jelenlétében mindig erőt vett rajta, nem
vette észre a zászló rúdját és megbotlott benne. Néhányan elmosolyodtak.

- Hogy' történt azt, hogy az ágyúk ott maradtak? - kérdezte Bagration
a homlokát ránczolva, a mi nem annyira a kapitánynak, mint inkább a
nevetőknek szólt, a kik közül legjobban kihallatszott a Zserkov
hangja. Tusin csak most, a feljebbvalói jelenlétében érezte át a maga
rettenetes valóságában azt a hibát és azt a szégyent, hogy ő életben
maradt és két ágyút elvesztett. Annyira izgatott volt, hogy mindeddig
rá se gondolt erre. A tisztek nevetése még jobban kihozta a sodrából.
Reszkető állal állott Bagration előtt és alig tudott ennyit is mondani:

- Nem tudom... kegyelmes uram... nem voltak embereim, kegyelmes uram.

- Vehetett volna a fedező csapatokból.

Hogy fedező csapatoknak híre se volt, azt nem mondta meg Tusin, bár ez
volt az igazság. Attól tartott, hogy ezzel egy másik fölebbvalójára
hoz bajt, s némán kimeresztett szemekkel bámult Bagration arczába,
mint a hogy' a diák néz a tanítójára, ha szorul a kapczája.

A hallgatás elég soká tartott. Bagration herczeg, nem akarván szigorú
lenni, maga se tudta mit mondjon; a többiek pedig nem mertek a dologba
beavatkozni. Andrej herczeg lopva pislogott Tusinra s idegesen
rángatóztak az ujjai.

- Kegyelmes uramnak - törte meg éles hangján a csöndet Andrej herczeg,
- engem méltóztatott küldeni Tusin kapitány ütegéhez. Én ott is voltam
s azt találtam, hogy az emberek és lovak kétharmadrésze elesett volt,
két ágyú tönkrement teljesen és fedezetnek nyoma se volt sehol.

Bagration herczeg és Tusin most egyforma daczczal nézték Bolkonszkijt,
a ki tartózkodva, de izgatottan beszélt.

- És ha kegyelmes uram megengedi, hogy véleményt mondjak ebben a
dologban, - folytatta, - úgy a nap sikerét mi jórészben ez üteg
működésének és Tusin kapitány és emberei hősies kitartásának
köszönhetjük, - mondotta Andrej herczeg s választ nem is várva legott
fölkelt és elment az asztaltól.

Bagration herczeg ránézett Tusinra, és nyilván nem akarván
bizalmatlanságot mutatni Bolkonszkij herczeg éles ítéletével szemben,
de viszont érezvén, hogy nem tud teljesen hitelt adni a szavainak,
félre hajtotta a fejét és azt mondta Tusinnak, hogy mehet. Andrej
herczeg is kiment utána.

- Igazán köszönöm, hogy kimentett a bajból, lelkem, - mondotta neki
Tusin.

Andrej herczeg egy pillantást vetett Tusinra, s a nélkül, hogy bármit
is felelt volna, otthagyta. Szomorú és nyomasztó hangulat vett rajta
erőt. Minden olyan különös és annyira elütő volt attól, a mire ő
számított.

*

"Kik ezek? Miért vannak itt? Mit akarnak? És mikor lesz mindennek
vége?" - gondolta Rosztov, a mint az előtte folyton váltakozó árnyakat
nézte. A kezében mind gyötrőbbé lett a fájdalom. Az álom mind jobban
erőt vett rajta, piros körök tánczoltak a szemei előtt, s ezeknek a
hangoknak és arczoknak a benyomása, valamint az elhagyatottság érzése
összevegyült benne a fájdalom érzésével. Ők voltak azok, ezek a
sebesült és nem sebesült katonák, a kik őt sanyargatták, kínozták,
kifordították az ereit és égették a húst összezúzott kezén és vállán.
Hogy meneküljön tőlük, behunyta a szemeit.

Egy pillanatra elszenderült, de az önfeledtségnek e rövid ideje alatt
is tömérdek mindenfélét látott álmában; maga előtt látta az édes
anyját és nagy, fehér kezét, látta Szonya sovány vállait, Natasa
szemeit és mosolyát, Deniszovot a bajúszával és hangjával együtt, és
Telyanint s azt az egész kellemetlen históriát Telyaninnal és
Bogdanycscsal. Ez az egész história ugyanaz volt, mint az a
harsányhangú katona, s ez a história, és az a katona gyötrelmesen és
szívósan a hatalmukban tartották és húzták a kezét. Megpróbált tőlük
szabadulni, de egy hajszálnyit sem engedtek, egy pillanatra se
tágítottak a vállától. Nem fájt volna, egészséges lett volna, ha ők
nem húzzák; de lehetetlen volt szabadulni tőlük.

Kinyitotta a szemeit és fölpillantott. Az éjszaka fekete leple egy
arsinnyira ott függött a parázs fénye fölött. Ebben a fényben hulló
hópelyhek szállingóztak. Tusin nem jött vissza, az orvos még mindig
nem érkezett meg. Egyedül volt, csak valami katona ült ott meztelenül
a tűz túlsó oldalán és melengette sovány, sárga testét.

"Senkinek se kellek! - gondolta Rosztov. - Nincs, a ki segítsen, a ki
szánakozzék rajtam. Hejh, a mikor még erőteljesen, vidáman és
szeretettel körülvéve otthon voltam!" Felsóhajtott s ezzel együtt
önkéntelenül nyögött egyet.

- Nos, tán' fáj valami? - kérdezte az a katona, a mint az ingét a tűz
fölött tartogatta, s a nélkül, hogy válasz várt volna, krákogva
hozzátette: - szörnyűség, hogy hány embert pusztítottak el ma!

Rosztov nem hallgatott a katonára. A tűz fölött szállongó hópihéket
nézte s eszébe jutott az orosz tél, egy meleg, derült házban, pelyhes
bundában, a gyors szánkókkal, egészséges testtel s a család minden
szeretetével és gondosságával. "Ugyan minek is jöttem ide!" - gondolta.

Másnap a francziák nem újították meg a támadásukat, és Bagration
csapatainak a maradványai egyesültek Kutuzov seregével.



HARMADIK RÉSZ.

I.

Vaszilij herczeg nem igen szokta volt megfontolni a terveit. Még
kevésbbé jutott eszébe az, hogy az embereknek ártson és ebből hasznot
húzzon. Egyszerűen világfi volt, a kinek a társaságban sikerei voltak,
s a kinek az állandó siker szinte megszokásává vált. A körülményekhez
s az emberekkel való viszonyához alkalmazkodva, állandóan voltak
mindenféle tervei és kombinácziói, a melyekről voltaképpen még maga
magának sem adott számot, de a melyek életének minden érdeklődését
lefoglalták. Nemcsak egy vagy két, hanem olykor tízféle ilyen terv és
kombináczió foglalkoztatta őt egyszerre, a melyek közül egyesek csak a
kezdet stádiumában voltak, mások megvalósultak, ismét mások semmivé
lettek. Ő például nem mondta azt: "ez az ember most jól bírja magát,
iparkodnom kell, hogy a bizalmát és a barátságát megnyerjem és ő
általa legalább egyidőre támogatásra tegyek szert", ezt se mondta:
"ime, Pierre most gazdag, be kell ugratni, hogy feleségül vegye a
leányomat, s kölcsön adja nekem azt a negyvenezer rubelt, a melyre
szükségem van"; de ha az útjába akadt valaki, a ki jól bírta magát,
abban a pillanatban megsúgta neki az ösztöne, hogy ez az ember
hasznára lehet, és Vaszilij herczeg legott közeledett hozzá, s a
legelső alkalommal, minden előkészület nélkül, puszta ösztönből
elkezdett vele bizalmaskodni, neki hizelegni, és szóba hozta azt, a
mire éppen szüksége volt.

Pierre a keze ügyében volt Moszkvában, és Vaszilij herczeg
kieszközölte, hogy kamarás-úrfit csináltak belőle, a mi akkoriban
megfelelt az államtanácsosi rangnak és ragaszkodott hozzá, hogy a
fiatal ember eljőjjön vele Pétervárra és ő hozzá szálljon. Vaszilij
herczeg látszólag véletlenül de azért minden kétséget kizáró
meggyőződéssel, hogy ennek így kell lenni, mindent elkövetett arra
nézve, hogy Pierre-t a leányával összeházasítsa. Ha Vaszilij herczeg
már előre megfontolta volna a terveit, akkor nem lett volna meg
viselkedésében az a természetesség, s az övénél alsóbb és magasabb
körökbe tartozó emberekkel szemben az az egyszerűség. Állandóan úgy
vonzotta őt valami a nálánál hatalmasabb és gazdagabb emberek felé, s
megvolt benne az a ritka adomány, hogy el tudta lesni a legkedvezőbb
pillanatot arra, a mikor az embereket a maga czéljaira fölhasználhatta.

Pierre, a ki váratlanul dúsgazdag emberré és Bezuchij gróffá lett, a
teljes magány és gondtalanság után, a melyben eddig élt, annyira
körülrajongottnak és elfoglaltnak érezte magát, hogy csak az ágyában
sikerült egyedül maradnia magával; okmányokat kellett aláírnia,
mindenféle törvényszékekre kellett járnia, a melyeknek a
jelentőségéről csak nagyon homályos fogalmai voltak, a
jószágigazgatójától kellett egyről-másról kérdezősködnie, ki kellett
járnia Moszkva közelében fekvő birtokára és tömérdek olyan embert
kellett fogadnia, a kik azelőtt tudni sem akartak róla, most pedig
ugyancsak elkeseredtek és megsértődtek volna, ha ő nem akart volna
velük találkozni. Mindezek a különféle hivatalos személyiségek,
rokonok és ösmerősök egyforma előzékenységgel és szívességgel
viseltettek a fiatal örökös iránt; valamennyien szemlátomást és minden
kétséget kizárólag meg voltak győződve Pierre kiváló erényeiről.
Szakadatlanul ilyesmiket kellett hallania: "az ön nem mindennapi
jósága mellett", vagy "az ön pompás szívével", vagy "ön maga, gróf,
annyira tiszta"... vagy: "ha ő oly okos volna, mint ön", és így
tovább, úgy, hogy őszintén kezdett hinni a maga nem mindennapi
jóságában és rendkívüli eszében, annyival is inkább, mert a lelke
fenekén mindig úgy tetszett neki, hogy csakugyan nagyon jó és okos
ember. Még olyan emberek is, a kik azelőtt haragudtak rá és ellenséges
indúlattal voltak iránta, megszelidültek és megszerették őt. Még a
hosszú derekú és baba módjára lesimított hajviseletű legidősebb
herczegnő is, a ki annyira bosszús volt rá, a temetés után bement
Pierre szobájába. Lesütött szemmel és szüntelenül szipogva, elmondta
neki, hogy nagyon sajnálja a köztük fennforgott félreértéseket s hogy
most nem érzi magát feljogosítottnak arra, hogy tőle bármit is kérjen,
ha csak azt nem, hogy az őt ért csapás után néhány hétig még
megmaradhasson abban a házban, a melyet annyira szeretett és a melyben
annyi áldozatot hozott. Ezeknél a szavaknál, nem bírván tovább erőt
venni magán, sírva fakadt. Pierre, a kit rendkívül meghatott az, hogy
még ez a szoborszerű herczegnő is annyira megváltozhatott, megfogta a
kezét s bocsánatot kezdett kérni tőle, maga sem tudta miért. A
herczegnő ezen a napon elkezdett egy sávos kendőt kötni Pierre számára
és teljesen megváltozott irányában.

- Tedd meg ezt az ő kedvéért, kedvesem, elvégre is sokat szenvedett a
megboldogulttól, - mondotta neki Vaszilij herczeg, miközben egy, a
herczegnő javára szóló papírost tartott elébe, aláírás végett.
Vaszilij herczeg úgy találta, hogy ezt a kis csontot, egy harminczezer
rubelról szóló váltót, mégis csak oda kellett löknie a szegény
herczegnőnek, nehogy eszébe jusson kikottyantani, hogy abban a
portefeuille-ügyben Vaszilij herczegnek is része volt. A fiatalabb
nővérek is figyelmesek kezdtek lenni iránta, és különösen a
legfiatalabbik, az a csinos, anyajegyes, gyakran zavarba hozta
Pierre-t a mosolyával s azzal a zavarodottsággal, mely a jelenlétében
mindig erőt vett rajta.

Pierre oly természetesnek találta, hogy őt mindenki szereti és oly
természetellenesnek találta volna, ha valaki nem szerette volna, hogy
nem tudott nem hinni az őt körülvevő emberek őszinteségében. De meg
nem is igen volt rá ideje, hogy az emberek őszinteségén vagy nem
őszinteségén elgondolkozzék. Sohase volt ideje semmire, s állandóan
szelid, de derült mámorban érezte magát. Állandóan valami
jelentőségteljes, általános mozgalom központjának érezte magát,
érezte, hogy állandóan vártak tőle valamit, s hogy ha nem teljesíti
ezt meg ezt, úgy sok embert elkeserít és megfoszt attól, a mit az tőle
vár; ha pedig ezt és ezt megteszi, úgy jól lesz minden, s így mindent
megtett, a mit csak kívántak tőle.

Ebben az első időben mindenkinél jobban a hatalmába kerítette, nemcsak
ügyeinek az intézését, hanem magát Pierre-t is, Vaszilij herczeg.
Bezuchij gróf halálától kezdve ki nem eresztette a körmei közül
Pierre-t. Vaszilij herczeg úgy adta a dolgot, hogy bár el volt
halmozva mindenféle ügyes-bajos dologgal, el is volt gyötörve, ki is
volt merűlve, már csak puszta részvétből sem szolgáltathatta ki ezt a
tehetetlen fiatal embert, a ki elvégre is egy jóbarátjának volt a fia,
a sors és a kapzsi emberek szeszélyének, különösen ilyen rengeteg
vagyonnal. Ez alatt a pár nap alatt, a melyet Bezuchij gróf halála
után Moszkvában töltött, minduntalan magához hivatta Pierre-t, vagy
maga ment el hozzá, s előírta neki azt, hogy mit kell tennie, még
pedig olyan fáradt, de meggyőződéssel teljes hangon, mintha csak
mindannyiszor azt mondta volna: "Hiszen tudod, mennyire el vagyok
halmozva munkával; de lelketlenség volna tőlem, ha most elhagynálak;
azt is tudod, hogy az, a mit én mondok neked, az egyetlen, a mi
lehetséges".

- No, barátom, holnap végre megyünk, - mondotta neki egyízben,
miközben behunyta a szemeit, s ujjaival megérintette a könyökét, és
olyan hangon, mintha az, a miről beszélt, már rég el lett volna
határozva közöttük s mintha másként nem is lehetett volna.

- Holnap megyünk, majd csinálok neked helyet az én kocsimban. Nagyon
örülök. Itt minden fontos dolgunkat elvégeztük. Nekem már régen el
kellett volna mennem. A kanczellártól is kaptam hírt. A te érdekedben
kértem tőle valamit, és ime be vagy osztva a diplomácziai karba és
kamarás-úrfi lett belőled. Most azután nyitva áll előtted a
diplomácziai pálya.

Annak a kimerült, de meggyőződéssel teljes hangnak ellenére is, a
melylyel ezek a szavak mondva voltak, Pierre, a ki oly sokat tünődött
már leendő pályája fölött, szeretett volna valamit felelni. De
Vaszilij herczeg félbeszakította őt még pedig azon a zsörtölődő, mély
basszús hangon, mely kizárta a félbeszakítás lehetőségét, s melyet a
herczeg csak akkor szokott használni, a mikor a meggyőzés legvégső
szüksége forgott fönn.

- No, lelkem, én ezt te éretted, a saját lelkiösmeretem
megnyugtatására tettem és nincs miért hálálkodnod nékem. Azért még
soha senki sem panaszkodott, ha nagyon szerették; de meg aztán te
teljesen szabad vagy, ha akarod, akár holnap lerázhatsz a nyakadról.
Egyébiránt Péterváron magad is meggyőződhetel mindenről. És már rég
ideje lett volna, hogy ezektől a rettenetes emlékektől megszabadulj. -
Vaszilij herczeg fölsóhajtott. - Úgy bizony, édes lelkem. Az én
komornyikom majd elmehet a te kocsidon. Igaz ni, majd elfeledtem, -
tette hozzá még Vaszilij herczeg, - azt tudod, hogy mi elszámolásban
voltunk az elhunyttal, így, a mit a rjazani birtok után kaptam,
megtartottam, neked úgy sincs rá szükséged. Majd mi aztán elszámolunk.

Az, a mit a herczeg a rjazani birtok után fölvett, több ezer rubelre
rúgó "obrok" volt, a melyet Vaszilij herczeg megtartott magának.

Péterváron épp úgy, mint Moszkvában, a gyöngéd és szerető emberek
légköre vette körül Pierre-t. Arról az állásról, jobban mondva
hivatásról (mert hiszen tulajdonképpen semmit se csinált), a melyet
Vaszilij herczeg szerzett neki, nem mondhatott le, ösmeretsége,
meghívása és társadalmi elfoglaltsága pedig annyi volt, hogy Pierre
itt még inkább tapasztalta a kábultságnak, a sietségnek s a folyton
közeledő, de soha meg nem valósuló boldogságnak az érzését, mint
Péterváron.

Az ő azelőtti, legényemberekből álló társaságából sokan nem voltak
Péterváron. A testőrség a harcztérre ment, Dolochovot lefokozták,
Anatole is bevonúlt valahova vidékre, Andrej herczeg külföldön járt s
így Pierre sem tölthette az éjszakáit úgy, mint annak előtte, s nem
önthette ki olykor a lelkét egy-egy idősebb és szeretett czimborájával
folytatott baráti beszélgetésben; minden idejét ebédeken, bálokon és
főképpen Vaszilij herczegnél, a kövér herczegné s a szép Elen
társaságában töltötte.

Scherer Pavlovna Anna, valamint mások is éreztették Pierre-el azt a
változást, mely őt illetőleg a közvéleményben végbement.

Azelőtt Pierre Pavlovna Anna társaságában állandóan úgy érezte, hogy
az, a mit beszél, illetlen, tapintatlan és haszontalan; hogy az ő
beszédei, a melyek addig, míg magában előkészíti őket, okosaknak
látszanak, legott ostobáknak bizonyulnak, a mint hangosan elmondja
ezeket, s hogy ellenkezőleg, Hyppolit leghülyébb mondásai is okosan és
kedvesen sülnek el. Most minden, a mit csak mondott, "elragadó" volt.
Még ha Pavlovna Anna nem mondta is ki ezt, ő látta, hogy szerette
volna ezt mondani, s csak a szerénysége iránt való tiszteletből
tartózkodott az ilyesfajta nyilatkozatoktól.

Az 1805-6. évi tél kezdetén Pierre megkapta Pavlovna Annától a szokott
rózsaszínű levélkét a meghívással, a melyhez hozzá volt téve: "nálam
lesz a gyönyörű Elen is, a kinek a látásába soha bele nem fáradhat
ember."

Mikor Pierre ezt a sort elolvasta, akkor érezte először, hogy közte és
Elen közt valami kapocs támadt, a melyről más emberek is tudnak, s ez
a gondolat, mintha valami kötelezettség hárult volna rá, a melynek nem
lesz képes megfelelni, megijesztette, másrészt pedig mint valami
mulatságos föltevés tetszett neki.

Pavlovna Anna estélye éppen olyan volt, mint az első, azzal a
különbséggel, hogy az új ember, a kivel a vendégeinek szolgált,
ezúttal nem Mortemare, hanem egy Berlinből érkezett diplomata volt, a
ki a legfrissebb részleteket hozta magával Sándor czár potsdami
tartózkodásáról és arról, a mint a két felséges jóbarát az igaz ügy
érdekében s az emberiség ellensége ellen megbonthatatlan szövetséget
esküdött egymásnak. Pavlovna Anna a szomorúság árnyalatával fogadta
Pierre-t, mely nyilván arra a friss veszteségre, Bezuchij gróf
halálára vonatkozott, mely a fiatal embert érte (állandóan mindenki
kötelességének tartotta meggyőzni Pierre-t arról, hogy apjának, a kit
úgyszólván alig ösmert, az elvesztése rendkívül lesújtotta őt), még
pedig ugyanolyan szomorúságnak az árnyalatával, mint az a legmagasabb
szomorúság, mely a legfenségesebb Fedorovna Mária császárné
említésekor arczáról leolvasható volt. Ez csak hizelgett Pierre-nek.
Pavlovna Anna az ő szokott művészetével állította össze vendégeinek a
csoportjait. A legnagyobb csoportnak, a melyben Vaszilij herczeg és a
tábornokok is voltak, jutott a diplomata. Egy másik csoport a
tea-asztal körül verődött össze. Pierre az elsőhöz szeretett volna
csatlakozni, de Pavlovna Anna, a ki olyan izgatott hangulatban volt,
mint a hadvezér a csatatéren, mikor ezerszámra jönnek a fényesnél
fényesebb gondolatok, melyeket azonban aligha lesz módjában
megvalósítani, Pavlovna Anna, megpillantván Pierre-t, az ujjával
megérintette a karját:

- Várjon csak, ma estére terveim vannak önnel.

Mosolyogva egy pillantást vetett Elen-re.

- Kedves Elen, önnek egy kis figyelmet kellene mutatnia az én szegény
néném iránt, a ki valósággal imádja önt. Legyen vele vagy tíz perczig.
És hogy ne únja magát nagyon, ime itt a kedves gróf, a kinek nem lesz
ellenére, hogy önnel maradjon.

A szép leány elindult a néni felé, de Pierre-t Pavlovna Anna még ott
tartotta magánál, s úgy tett, mintha még a föltétlenül szükséges
utolsó intézkedésekkel volna elfoglalva.

- Ugy-e hogy elragadó? - szólt oda Pierrenek és rámutatott a
tovasuhanó, remek szépségre. - És milyen a viselkedése! Ilyen fiatal
leány létére mennyi tapintat, s a viselkedésnek milyen mesteri tudása
van benne! Ez mind a szívtől jön! Boldog lesz az, a ki őt majd a
magáénak mondhatja! Ő mellette még a legismeretlenebb férj is
önkéntelenül a legfényesebb állásra fog szert tenni a nagyvilágban.
Nemde? Én csak az ön véleményére voltam kíváncsi, - és Pavlovna Anna
elbocsátotta Pierre-t.

Pierre a legőszintébb igenléssel felelt Pavlovna Annának arra a
kérdésére, mely Elen mesteri viselkedésére vonatkozott. Ha valamikor
Elenre gondolt, éppen a szépsége és az a szokatlan és nyugodt modora
járt a fejében, a melylyel magát oly csöndesen és méltóságteljesen
tudta viselni a nagyvilágban.

A nagynéni az ő kis zugában fogadta a két fiatal teremtést, de úgy
látszott, mintha rejtegetni akarná Elen iránt táplált imádatát, s
inkább Pavlovna Annától való félelmének akarna kifejezést adni.
Rápillantott az unokahúgára, mintha azt kérdezte volna tőle, mit
csináljon a két fiatallal. Pavlovna Anna, mielőtt őket otthagyta,
megint megérintette Pierre könyökét az újjával, és így szólt:

- Remélem, többé nem fogja mondani, hogy nálam unatkozni szoktak, - s
rápillantott Elenre. Elen olyan arczczal mosolyodott el, mely
elárulta, hogy annak még a lehetőségét is tagadja, hogy akadjon
valaki, a ki őt látva el ne legyen ragadtatva általa. A nagynéni egyet
köhentett, egy nagyot nyelt és francziául azt mondta, hogy nagyon
örül, hogy Elent láthatja; azután ugyanolyan arczczal s ugyanazzal a
kijelentéssel Pierrehez fordult. Az unalmas és döczögő társalgás
közepett Elen ránézett Pierre-re s rámosolyodott azzal a szép és
derült mosolylyal, a melylyel mindenkire szokott. Pierre már úgy
megszokta ezt a mosolyt, s oly keveset látott benne, hogy úgyszólván
rá se hederített. A nagynéni ezalatt Pierre apjának, a megboldogult
Bezuchij grófnak a burnót-szelencze gyüjteményéről beszélt, és
megmutatta a maga burnót-szelenczéjét. Elen kérte, hogy megnézhesse a
nagynéni urának az arczképét, mely ezt a szelenczét ékesítette.

- Ez biztosan Vinece műve, - mondotta Pierre megnevezvén az ismert
miniature-istát, s ráhajolván az asztalra, hogy a szelenczét
közelebbről megnézze, egyúttal a szomszéd asztalnál folyó társalgásra
is figyelt. Fölkelt, hogy az asztalt megkerülje, de a nagynéni Elen
háta mögött odanyujtotta neki a szelenczét. Elen előre hajolt, hogy
helyet csináljon és mosolyogva hátranézett. Mint az estélyeken
rendesen, az akkori divat szerint, elől is, hátul is erősen kivágott
ruhában volt. A keble, mely mindig márványszerű benyomást tett
Pierre-re, most oly közel jutott a szemeihez, hogy még rövidlátó
szemeivel is önkéntelenül meglátta vállainak és nyakának eleven báját,
s oly közel volt az ajkaihoz, hogy csak valamelyest le kellett volna
hajolnia, hogy őt megérintse. Érezte testének a melegét, parfümjének
az illatát, és hallotta mozdulatai közben vállfűzőjének a csikorgását.
Nem márványszerű szépségét, mely a ruhájával összeolvadt, hanem
testének egész báját látta és érezte, melyet csak a ruha takart el
előle. S miután ezt egyszer meglátta, többé nem tudott szabadulni
tőle, mint a hogy az egyszer leleplezett szemfényvesztés benyomásától
nem tudunk szabadulni.

"Ön tehát mind ez ideig nem vette észre, milyen gyönyörű vagyok?" -
szinte ezt látszott kérdezni Elen. - "Nem vette észre, hogy én nő
vagyok? Igen, nő vagyok, a ki bárkié, és így az öné is lehetek", -
mondotta a pillantása. És Pierre ebben a pillanatban megérezte, hogy
Elen nemcsak hogy a feleségévé lehet, de azzá is kell lennie, s hogy
az nem is lehet másként.

Ezt ő ebben a pillanatban épp oly biztosan tudta, mintha már az oltár
előtt állott volna vele. Hogy hogyan és mikor lesz ez, azt nem tudta,
azt se tudta, jó lesz-e, ha úgy lesz (sőt valahogy' úgy érezte, hogy
nem lesz egészen jó), de hogy meglesz, abban egészen bizonyos volt.

Pierre lesütötte, majd ismét fölemelte a szemeit, és megint szerette
volna őt olyan messze és rá nézve idegen szépségnek látni, a minőnek
eddig is mindennap látta; de most már képtelen volt erre. Képtelen
volt rá, mint a hogy' az az ember, a ki egy fűszálat fának nézett a
homályban, a fűszálra pillantva mindig, csak azt a fát fogja látni
benne. Elent most már rettenetesen közel érezte magához, s máris a
hatalmába került. S az ő saját akaratát leszámítva, immár semmi más
akadály sem volt köztük.

- No ez derék, itt hagyom magukat ebben a kis szögletben. Látom, hogy
jól érzik magukat, - szólalt meg Pavlovna Anna hangja. És Pierre,
megszeppenvén, nem követett-e el valami helytelenséget, pirulva nézett
körül. Úgy tetszett neki, hogy azt, a mi vele történt, épp oly jól
tudja mindenki, mint ő maga.

Egy kis idő mulva, mikor a társaság legnagyobb csoportjához odalépett,
Pavlovna Anna így szólt hozzá:

- Azt beszélik, hogy ön a pétervári házát tataroztatja. (Ez igaz volt:
az építész úgy nyilatkozott, hogy elkerülhetetlenül szükséges, és
Pierre maga se tudta miért, hozzálátott rengeteg pétervári házának a
tatarozásához.) - Ez nagyon helyes, de azért ne költözzék el Vaszilij
herczegtől. - Jó dolog ám az, ha az embernek egy ilyen barátja van, -
mondotta, rámosolyogva Vaszilij herczegre; - valamelyest értek ám én
ehhez. Nemde? És ön még olyan fiatal, önnek szüksége van jó
tanácsokra. Ne haragudjék rám azért, ha élek az idősebb nők jogaival.
- Elhallgatott, mint a hogy' az asszonyok mindig elhallgatnak, mikor
éveikről szólva valamit várnak. - Majd ha megnősül, az egészen más. -
S némán összekapcsolta őket a pillantásával. Pierre nem nézett Elenre,
s Elen sem ő rá. De azért még mindig olyan rettenetesen közelinek
érezte őt magához.

Pierre mormogott valamit és elpirult.

Pierre hazaérkezvén, sokáig nem tudott elaludni, s folyton azon
tünődött, a mi vele történt. De hát mi is történt voltaképpen? Semmi.
Mindössze csak a tudatára ébredt annak, hogy az a nő, a kit még mint
gyermeket ismert, a kiről, mikor Elen szépségét magasztalták előtte,
szórakozottan elmondogatta, hogy: "igen, csinos", tudatára ébredt
annak, hogy ez a nő az övé is lehet.

"De hiszen ostoba, magam mondtam róla, hogy ostoba", - gondolta
magában. "Van valami utálatos, valami tiltott abban az érzésben, a
melyet ő életrekeltett bennem. Mondották nekem, hogy a bátyja, Anatole
szerelmes volt bele, és ő is abba, valóságos botrány lett a dologból,
s ezért kellett Anatolet a közeléből eltávolítani. A testvére
Hyppolit... az apja - Vaszilij herczeg... Ez nem igen jó", - gondolta
magában, s ugyanakkor, a mikor így tünődött (s még ez a tünődése is
befejezetlen maradt), rajtakapta magát azon, hogy mosolyog, és rájött,
hogy előbbi tünődéseiből, a gondolatoknak egy másik sora is támadt, s
hogy ugyanabban az időben, egyrészt a jelentéktelenségéről
elmélkedett, másrészt meg arról ábrándozott, hogy' fogja őt szeretni,
hogy' megváltozhatik, majd ha a felesége lesz, s mennyire nincs
kizárva az, hogy minden, a mit eddig gondolt és hallott róla, merő
valótlanságnak bizonyul. És megint maga előtt látta őt, nem egyszerűen
mint Vaszilij herczeg leányát, hanem látta egész szépséges testét,
melyet csak egy szürke ruha takart el előle. "De hát miért nem fordult
meg a fejemben már előbb is ez a gondolat?" S megint iparkodott magát
meggyőzni arról, hogy ez lehetetlen; s hogy van valami utálatos, és
mint neki tetszett, természetellenes és becstelen ebben a házasságban.
Eszébe jutottak azelőtti szavai és pillantásai, valamint azoknak a
szavai és pillantásai, a kik őket együtt látták. Eszébe jutottak
Pavlovna Anna szavai és pillantásai, mikor az ő pétervári házáról
beszélt, eszébe jutott Vaszilij herczegnek és másoknak ezer czélzása,
és rémület fogta el arra a gondolatra, nem kötötte-e le magát máris
olyas valamire, a mi nyilvánvalóan nem szép, s a mit nem szabad
megtennie. De ugyanakkor, a mikor ezeknek az aggodalmaknak maga előtt
kifejezést adott, más oldalról női szépségének a teljességében
fölmerült lelkében az ő képe.



II.

1805 novemberében Vaszilij herczegnek négy kormányzóságba kellett
elmennie ellenőrzésre. Ezt a megbízást azzal a szándékkal csinálta ki
magának, hogy egyúttal zilált állapotban lévő birtokát is megnézze, és
(ezredének az állomáshelyéről) magához vevén a fiát, Anatole-t, vele
együtt elmenjen Bolkonszkij Andrejevics Nikolaj herczeghez, azért,
hogy a fiát ennek a gazdag öreg embernek a leányával összeboronálja.
De elutazása és emez új vállalkozások előtt Vaszilij herczegnek rendbe
kellett jönnie Pierre-el, a ki, bár az utóbbi időben egész napokat
töltött otthon, vagyis Vaszilij herczegnél, a kinél lakott, ezenkívül
(a mint szerelmes emberhez illik), furcsa, izgatott és bárgyú volt
Elen jelenlétében, még mindig nem nyilatkozott.

"Ez mind szép és jó, de egyszer csak a végére kell járni a dolognak",
- mondotta magában egy reggel Vaszilij herczeg szomorúan fölsóhajtva,
mert tudatára ébredt annak, hogy Pierre, a ki neki annyira
lekötelezettje (ám legyen, Isten nevében), ebben a dologban nem a
legszebben viseli magát. "Fiatalság... könnyelműség... ám Isten neki",
- gondolta magában Vaszilij herczeg a maga jósága tudatában. - "Véget,
véget kell vetni ennek az állapotnak. Holnapután van Lyolina
nevenapja, akkorra összehívok egy kis társaságot, s ha akkor se látja
be, mi a teendője, a többi majd az én dolgom. Igen, azt én dolgom.
Végre is, én - apa vagyok!"

Másfél hónappal Pavlovna Anna estélye s az ezt követő álmatlan és
izgalmas éjszaka után, a melyen Pierre arra lyukadt ki, hogy az
Elennel való házasság valóságos szerencsétlenség volna rá nézve, s
hogy kerülnie kell őt s el kell utaznia, Pierre még mindig nem
költözött volt el Vaszilij herczegtől, s rémülten érezte, hogy az
emberek szemeiben napról-napra szorosabban összeköti a sorsát a
leányéval, hogy nem képes többé róla táplált első véleményéhez
visszatérni, hogy képtelen tőle elszakadni, s hogy bármily
rettenetesnek igérkezik is az, mégis kénytelen lesz a sorsát az övével
összekötni. Lehet, hogy tán tudott is volna kissé tartózkodóbb lenni,
de nem múlt el nap, hogy Vaszilij herczegnél (a ki azelőtt nagyon
ritkán fogadott) ne lett volna estély, a melyen Pierrenek is részt
kellett vennie, ha csak nem akarta megrontani a mulatságot, és
csalódást hozni valamennyiüknek a várakozásaira. Vaszilij herczeg
azokban a ritka perczekben, a melyeket otthon töltött, a mikor csak
elment Pierre mellett, megrántotta a kabátja újját, szórakozottan
csókra nyújtotta neki beretvált, ránczos arczát és vagy azt mondta
neki: "a viszontlátásra holnap", vagy "az ebédnél, mert különben nem
is látlak ma", vagy "a kedvedért maradok", és így tovább. De mind a
mellett, hogy mikor Vaszilij herczeg (mint mondta) Pierre kedvéért
maradt otthon, két szót se váltott vele, Pierre nem érzett magában
erőt ahhoz, hogy várakozásaira csalódást hozzon. Napról-napra elmondta
magában ugyanazt: végre is meg kell értenem őt és számot kell adnom
magamnak arról: ki ő? Azelőtt tévedtem-e, vagy pedig most tévedek.
Nem, ő nem ostoba, ő pompás egy leányka! - mondogatta magának olykor.
"Soha, semmiféle hibát se követett el, soha semmi ostobaságot se
mondott. Keveset beszél, de az, a mit mond, mindig egyszerü és
világos. Következésképpen nem ostoba. Sohasem jött és nem is jön
zavarba. Tehát nem lehet rossz!" Gyakran megtörtént, hogy elkezdett
vele beszélgetni, hangosan gondolkodni, és ő mindannyiszor vagy egy
szelid, de találó észrevétellel felelt, mely elárulta, hogy a dolog őt
nem érdekli, vagy pedig néma mosolylyal s egy olyan pillantással
válaszolt, mely mindennél meggyőzőbb bizonyságát szolgáltatta
fensőbbségének. És akkor is igaza volt, mikor ehhez a mosolyhoz mérten
minden okoskodást badarságnak tartott.

Mindenki valami örömteljes, bizalmas és kizárólag neki szóló
mosolylyal érintkezett vele, melyben volt valami nagyobb jelentőség
is, mint abban az átlagos mosolyban, mely az arczát állandóan
földerítette. Pierre tudta, hogy mindenki csak azt várja, hogy végre
egy szót szóljon, s átlépje azt a bizonyos vonalat, a melyről ő is
tudta, hogy előbb-utóbb át fogja lépni; de ennek a rettenetes lépésnek
a puszta gondolatára is valami megfoghatatlan rémület vett erőt rajta.
Ez alatt a másfél hónap alatt, melynek folyamán mind közelebb és
közelebb érezte magát ahhoz a rémítő örvényhez, ezerszer is elmondta
magában Pierre: "De hát mi ez? Határozottságra van szükségem! Talán
bizony nem volna bennem?" Határozni akart, de rémülten tapasztalta,
hogy ebben az esetben cserben hagyta az az elszántság, melyet ismert
magában s a mely csakugyan meg is volt benne. Pierre azok közé az
emberek közé tartozott, a kik csak akkor erősek, a mikor egészen
tisztának érzik magukat. De attól a naptól fogva, a mikor ott Pavlovna
Annánál a burnótszelencze fölött elfogta ez a vágyakozás, az ez irányú
törekvés bűnösségének öntudatlan érzése teljesen ellensúlyozta az
elszántságát.

Elen nevenapjára egy, mint a herczegné mondta, a legközelebbi
rokonokból és barátokból álló kis társaság vacsorált együtt Vaszilij
herczegnél. E bizalmas rokonok és barátok mindenikével éreztették,
hogy az ünnepelt sorsának ma kell eldőlnie. A vendégek vacsorához
ültek. Kuragina herczegné, egy testes, valamikor szép és mutatós nő, a
háziasszony helyét foglalta el. Tőle jobbra és balra ültek a
díszvendégek: egy öreg tábornok, a felesége, Scherer Pavlovna Anna; az
asztal végén a fiatalabb vendégek és a háziak foglaltak helyet, köztük
Pierre és Elen, - egymás mellett. Vaszilij herczeg nem vacsorált:
jókedvűen sétált az asztal körül s hol egyik, hol másik vendég mellé
telepedett le. Mindenikükhöz volt egy-egy hanyagul odavetett,
szívélyes szava, Pierret és Elent kivéve, a kiknek a jelenlétéről nem
is látszott tudomást venni. Vaszilij herczeg az egész társaságot
szinte fölvillanyozta. Fényesen égtek a viaszgyertyák, csillogtak az
ezüst és kristály edények, a nők ruhái és az aranyos és ezüstös
vállrojtok; az asztal körül piros kaftános inasok forgolódtak: kések,
poharak és tányérok csengése hallatszott, s az asztal körül egyszerre
többféle beszélgetés is folyt az együttülő csoportok között. Így
például az asztal egyik végén egy vén kamarás nevetve vallott lángoló
szerelmet egy idősebb bárónénak; a másik végén meg valami Viktorovna
Mária kudarczáról beszélt valaki. Az asztal közepén Vaszilij herczeg
gyűjtött maga körül egy kis hallgatóságot. Tréfás mosolylyal az ajkán
elmondta a hölgyeknek az államtanács utolsó, - szerdán tartott -
ülésének a lefolyását, a melyen Vjazmitinov Kuzjmics Szergej, Pétervár
új katonai főkormányzója felolvasta Pavlovics Alexandr császárnak
híressé vált s éppen akkor a hadseregtől érkezett levelét, a melyben
az uralkodó Kuzjmics Szergejhez fordulva, elmondja, hogy minden
oldalról a nép odaadásáról kap híreket, a melyek közül különösen jól
esnek neki a pétervári hírek, hogy büszke rá, hogy ilyen nemzetnek
állhat az élén, s iparkodni fog méltó maradni hozzá. Ez a levél a
következőképpen kezdődik: Kuzjmics Szergej! Minden oldalról olyan
hírek érkeznek hozzám stb.

- Tehát nem jutott tovább, mint "Kuzjmics Szergej?" - kérdezte egy
hölgy.

- Nem ám, egy hajszálnyival sem, - felelt Vaszilij herczeg nevetve.
"Kuzjmics Szergej... minden oldalról". "Minden oldalról... Kuzjmics
Szergej..." Szegény Vjazmitinov sehogy' se tudott tovább jutni.
Egymásután párszor belekezdett a levélbe, de alig, hogy azt mondja:
Szergej... szipogás... Ku...zjmi - ...cs - könnyek... és a minden
oldalról már belefúl a zokogásba, s nem megy tovább. Megint előkerül a
zsebkendő, és megint "Kuzjmics Szergej", "minden oldalról" s utána
könnyek, úgy, hogy végre is mást kértek föl, hogy elolvassa.

- Kuzjmics... minden oldalról... könnyek... - ismételte valaki nevetve.

- Ne legyenek olyan gonoszak, - szólalt meg az asztal túlsó végéről
Pavlovna Anna s megfenyegette a társaságot, - hiszen olyan pompás,
derék ember ez a mi jó Vjazmitinovunk.

Jót nevettek valamennyien s az asztal felső, tiszteletbeli végén úgy
látszott, hogy a legkülönfélébb, eleven hangulatok hatása alatt
valamennyien jókedvűek voltak; csak Pierre és Elen ültek szótlanul
egymás mellett, az asztalnak szinte legalsó végén; mindkettőjük arczán
Kuzjmics Szergejtől teljesen független, ragyogó mosoly, az érzelmeik
miatt való szégyenkezés mosolya ült. Bármit beszéltek, s bármennyire
nevettek légyen is a többiek, bármilyen jó étvágygyal élvezték is a
rajnai bort, a sülteket és a fagylaltot, bármennyire kerülte is a
tekintetük a fiatal párt, bármennyire közönyöseknek is látszottak
iránta, az időnként odaintett pillantásokból kiérezhető volt, hogy a
Kuzjmics Szergejről szóló adoma, a kaczagás, a jó étvágy mind csak
tettetés volt, s ennek a társaságnak minden figyelme csak erre a
párra, Pierre-re és Elenre volt összpontosítva. Vaszilij herczeg
utánozta Kuzjmics Szergej szipogását és e közben futó pillantást
vetett a leányára, s mialatt nevetett, az arczkifejezése azt mondotta:
"úgy, úgy, jól megy minden, még ma dűlőre jutunk". Pavlovna Anna
megfenyegette őt, a "mi kedves Vjazmitinovunk"-ért, de Vaszilij
herczeg, jövendő vejéhez és a leánya boldogságához való
szerencsekívánatait olvasta ki a szeméből, melyek ebben a pillanatban
rávillantak Pierrere. Az öreg herczegné, a ki szomorú sóhajtással
kínálgatta borral a szomszédnőjét, és bosszúsan nézett a leányára,
ezzel a sóhajjal mintha csak azt mondta volna: "Bizony, édesem, a mi
számunkra már nem maradt egyéb, mint ezt az édes bort szopogatni, most
ezen a fiatalságon van a sor, hogy oly merészen és kihívóan boldog
legyen". És micsoda badarság mindaz, a mit én itt összebeszélek,
mintha bizony érdekelne, - gondolta magában a diplomata, miközben a
szerelmesek boldog arczát nézte: - ime, ez a boldogság!

Azok közé a jelentéktelenül apró és mesterkélt érdekek közé, a melyek
ennek a társaságnak a tagjait összefűzték, egyszerre belesüppedt ennek
az egészséges, szép és fiatal férfinak és nőnek egymáshoz való
egyszerű vonzódása. És ez az emberi érzés minden egyebet elfojtott és
egész mesterkélt fecsegésük fölött ott lebegett. A tréfák nem voltak
vidámak, az újdonságok nem voltak érdekesek, s az élénkség is
nyilvánvalóan csak tettetett volt. Ezt nemcsak ők, hanem még az
asztalnál kiszolgáló inasok is érezték, s megfeledkezvén a kiszolgálás
rendjéről, elbámészkodtak a szép Elenen, csillogó arczán, és Pierre
piros, gömbölyű, boldog és egyúttal nyugtalan ábrázatán. Úgy látszott,
mintha még a gyertyák lángja is csak erre a két boldog teremtésre
figyelt volna.

Pierre érezte, hogy mindennek ő a központja és a helyzet részben
örömet okozott neki, részben pedig feszélyezte. Úgy érezte magát, mint
valaki, a ki mélyen el van merülve valami foglalkozásba. Semmit se
látott, értett és hallott tisztán. Csak olykor villantak meg a
lelkében egészen váratlanul a valóságnak szakgatott gondolatai és
benyomásai.

"Tehát rendben van minden! - gondolta. - De hogy' is történt mindez?
Ilyen gyorsan! Most már tudom, hogy nemcsak ő végette, nemcsak én
végettem, hanem valamennyiük végett ennek elkerülhetetlenül meg kell
lennie. Ők úgy várják ezt, annyira meg vannak győződve a
bekövetkezéséről, hogy lehetetlen, lehetetlen cserben hagynom őket. De
hogy' lesz ez a dolog? Azt nem tudom, de meglesz, föltétlenül
meglesz!" - gondolta Pierre, miközben azokat a közvetlenül a szemei
előtt csillogó vállakat nézte.

Egyszerre valamiért elszégyelte magát. Kényelmetlen volt neki az a
gondolat, hogy ő egymaga foglalja le az egész társaság figyelmét, hogy
ő most boldog a többiek szemében, s hogy ő az ő csúnya arczával olyan,
mint valami Páris, a ki birtokába veszi az ő Elenáját. "De ez
alkalmasint mindig így szokott lenni s kell is, hogy így legyen", -
csillapította magát. "Egyébiránt mit is tettem én azért, hogy így
legyen? Mikor kezdődött ez a dolog? Moszkvából Vaszilij herczeggel
együtt jöttem el. Ott még híre se volt semminek. Aztán, miért is ne
maradhattam volna nála? Azután kártyázgattam vele, fölvettem a
reticule-jét és kocsikáztam vele. Mikor kezdődött hát, mikor történt
mindez?" És már most itt ül mellette, mint a vőlegénye, hallja, látja,
érzi a közelségét, a lélekzését, a mozdulatait, a szépségét. Majd
egyszerre úgy tetszik neki, hogy nem is Elen, hanem ő maga olyan szép,
s hogy azért néznek mindannyian úgy rá, ő pedig az általános
bámulattól boldogan kidülleszti a mellét, fölemeli a fejét és örül a
boldogságának. Egyszerre megcsendül valakinek az ismerős hangja és
valamit mond neki. De Pierre annyira el van foglalva, hogy nem is
hallja, mit szólnak hozzá.

- Azt kérdem tőled, mikor kaptál levelet Bolkonszkijtól, - ismételte
immár harmadszor Vaszilij herczeg. - Milyen szórakozott vagy ma
lelkem. - Vaszilij herczeg elmosolyodik és Pierre látja, hogy utána
mindannyian mosolyognak ő rá és Elenre.

"Nos, mitévő legyek, ha ti már mindent tudtok, - mondotta magában
Pierre. - Mitévő legyek? Hát igaz", - és elmosolyodik szelíd, gyerekes
mosolyával ő is és Elen is.

- Mikor kaptad? Olmützből? - ismétli Vaszilij herczeg, a kinek mintha
azért lett volna szüksége erre, hogy egy vitát eldöntsön.

"Hogy' is lehet ilyen apróságokról beszélni és gondolkodni?"- gondolta
Pierre.

- Igen, Olmützből, - felelt felsóhajtva.

A vacsorától Pierre a többiek után bevezette hölgyét a fogadó-szobába.
A vendégek széledni kezdtek s némelyek el is mentek, a nélkül, hogy
Elentől elbúcsúztak volna. Mások, mintha nem akarták volna őt komoly
elfoglaltságában megzavarni, egy pillanatra odamentek hozzá, de
hamarosan távoztak, megtiltván neki, hogy őket kikísérje. A diplomata,
mikor a fogadó-szobából kiment, leverten hallgatott. Maga előtt látta
Pierre boldogságához mérten a maga diplomácziai pályafutásának teljes
hiábavalóságát. Az öreg tábornok bosszúsan zsémbelt a feleségével,
mikor az megkérdezte tőle, hogy' van a lába. "Oh, a vén bolond, -
gondolta magában. - Itt van Vasziljevna Jelena, ez még ötven esztendős
korában is szép asszony lesz".

- Úgy tetszik, gratulálhatok, - suttogta Pavlovna Anna a herczegnének
és melegen megcsókolta. - Ha migrainem nem volna, még maradnék. - A
herczegné semmit se felelt, gyötörte a leánya boldogsága miatt való
írígység.

Mialatt a vendégeket kikísérgették, Pierre a kis fogadó-szobában, a
hol éppen ültek, jó ideig egyedül volt Elennel. Az utolsó másfél hónap
alatt azelőtt is gyakran volt egyedül vele, de soha se beszélt neki
szerelemről. Most érezte, hogy ennek is meg kell lenni, de sehogy' se
tudta magát erre az utolsó lépésre rászánni. Szégyelte magát s úgy
tetszett neki, mintha ott Elen mellett valaki másnak a helyét foglalná
el. "Nem te rád vár ez a boldogság", - mondotta neki valami belső
hang. - "Ez a boldogság azoké, a kiknek nincs meg az, a mi benned meg
van". - De mondania kellett valamit, így hát megszólalt. Megkérdezte
tőle, hogy meg van-e elégedve a mai estével? Ő pedig, mint mindig,
szokott egyszerűségével azt felelte, hogy mai névnapja egyike volt a
legkellemesebbeknek.

A legközelebbi rokonok közül még ott maradt egy-kettő. Ezek a nagy
fogadó-szobában ültek. Vaszilij herczeg lomha léptekkel odament
Pierre-hez. Pierre fölkelt s azt mondta, hogy már késő van. Vaszilij
herczeg szigorúan kérdő pillantást vetett rá, mintha az, a mit
mondott, annyira furcsa volna, hogy szinte hihetetlen. De a szigorúság
kifejezése csakhamar megváltozott és Vaszilij herczeg megrántván
Pierre kabátjának az ujját, leültette őt és gyöngéden elmosolyodott.

- Nos, mi az Lelya? - fordult oda legott a leányához, a megszokott
gyöngédség olyan hangján, a melyet mindazok a szülők elsajátítanak, a
kik gyermeküket kiskoruk óta kényeztetik, de a mely Vaszilij
herczegnél csak más szülőknek az utánzása volt. És megint Pierre-hez
fordult: - Kuzjmics Szergej, minden oldalról, - mondotta, miközben
kigombolta mellényének a legfelső gombját.

Pierre elmosolyodott, de a mosolya elárulta, mennyire tisztában van
vele, hogy Vaszilij herczeget most nem a Kuzjmics Szergej adomája
érdekelte; és Vaszilij herczeg is átlátta, hogy Pierre megértette őt.
Vaszilij herczeg egyszerre elkezdett valamit dudorászni és kiment.
Pierre-nek úgy tetszett, hogy még Vaszilij herczeg is zavarban van.
Ennek a régi nagyvilági embernek a zavartsága Pierre-t is meghatotta,
rápillantott Elenre, - ő is zavartnak látszott s a pillantása mintha
csak azt mondta volna: mit akarsz, hiszen ennek is te vagy az oka.

Elkerülhetetlenül át kell lépni azt a határt, de képtelen, képtelen
vagyok rá, - gondolta Pierre s megint közömbös dolgokról, Kuzjmics
Szergejről kezdett beszélni, megkérdezvén, mi is volt csak az az
adoma, mert ő nem hallotta. Elen mosolyogva azt felelte, hogy ő se
tudja.

Mikor Vaszilij herczeg a nagy fogadó-szobába lépett, a herczegné egy
éltesebb hölgygyel éppen Pierre-ről beszélgetett.

- Az bizonyos, hogy ez rendkívül fényes parthie, de a boldogság,
kedvesem...

- A házasságokat az égben kötik, - felelt az éltes hölgy. Vaszilij
herczeg, mintha a hölgyeket észre se vette volna, visszavonult egy
szögletbe és leült. Behúnyta a szemeit, mintha szundikált volna.
Egyszer lebillent a feje, mire felocsúdott.

- Olin, - szólt oda a feleségének, - nézd meg csak, mit csinálnak.

A herczegné oda ment az ajtóhoz, s jelentőségteljes, de egykedvű
arczczal bepillantott a kis fogadó-szobába. Pierre és Elen még éppen
úgy ültek ott és beszélgettek.

- Még mindig úgy vannak, - felelt az urának. Vaszilij herczeg
elkomolyodott, félrehúzta a száját, s az orczái szokott kellemetlen és
durva kifejezésüket öltötték fel; megrázván magát fölkelt, hátraszegte
a fejét és elszánt léptekkel elmenvén a hölgyek mellett, benyitott a
kis fogadó-szobába. Gyors léptekkel s örvendezve ment oda Pierre-hez.
A herczeg arcza olyan szokatlanul ünnepélyes volt, hogy Pierre, mikor
meglátta, ijedten felugrott.

- Hála Istennek! - mondotta. - A feleségem elmondott mindent! - Egyik
kezével Pierre-t, a másikkal a leányát ölelte át. - Kedvesem! Lelyám!
Nagyon, de nagyon örülök. - Megrendült a hangja. - Én szerettem az
édes apádat... ő pedig jó feleséged lesz... Isten áldása legyen
rajtatok!... - Megölelte a leányát, azután megint Pierre-t, és
megcsókolta őt öreges szájával. Könnyek nedvesítették be az arczát. -
Herczegné, jőjj csak ide, - kiáltotta.

A herczegné is bejött és szintén sírva fakadt. Az éltes hölgy is
törülgetni kezdte a szemeit. Össze-vissza csókolták Pierre-t, ő pedig
néhányszor megcsókolta a szépséges Elen kezét. Egy idő mulva megint
egyedül hagyták őket.

"Mindennek így kellett lenni, és nem is lehetett másként", - gondolta
Pierre; - "éppen ezért nincs is miért kérdezni, helyes-e ez vagy sem?
Helyes azért, mert el van határozva, s megszünt az eddigi gyötrő
kétség". Pierre némán fogta a menyasszonya kezét és nézte föl és alá
hullámzó gyönyörű keblét.

- Elen! - mondotta hangosan és megállt. "Ilyen alkalmakkor valami
különöset szoktak mondani", - gondolta magában; de semmiképpen se
jutott eszébe, hogy voltaképpen mit is szoktak ilyenkor mondani.
Belenézett az arczába. Elen közelebb húzódott hozzá. Elpirult.

- Óh vegye le ezt a... ezt ni... - s rámutatott a pápaszemére.

Pierre levette a szemüvegét, s szemei, a pápaszemet viselő emberek
szemeinek szokott furcsaságán felül kérdőleg és ijedten néztek körül.
Le akart hajolni a kezéhez, hogy megcsókolja, de ő, fejének egy gyors
és heves mozdúlatával elfogta az ajkait és odatapasztotta a magáéit.
Az arcza szinte megdöbbentette Pierre-t hirtelen elváltozott
kellemetlenül zilált kifejezésével.

"Most már késő, mindennek vége és én szeretem őt", - gondolta magában
Pierre.

- Én önt szeretem! - mondotta Pierre, végre eszébe jutván, hogy mit
kell ilyen alkalmakkor mondani; de ezek a szavak oly szegényesen
hangzottak, hogy szinte elszégyelte magát miattuk.

Másfél hónap múlva összekeltek, és Pierre, mint beszélték, mint egy
gyönyörű feleség és sok millió tulajdonosa megtelepedett a Bezuchij
grófok tágas és újonnan átalakított palotájában.



III.

1805 deczemberében az öreg Bolkonszkij Andrejics Nikolaj herczeg
levelet kapott Vaszilij herczegtől, a melyben arról értesítette őt,
hogy a fiával együtt eljön hozzá ("Ellenőrzésre megyek, és nagyon
természetes, hogy száz verszt nekem nem kerülő, mikor arról van szó,
hogy önt, mélyen tisztelt jóltevőm, meglátogassam, - írta neki, -
Anatole fiam is elkísér s megy a hadsereghez, és remélem, meg fogja
engedni neki, hogy személyesen is kifejezést adjon annak a mélységes
tiszteletnek, a melylyel az apja példájára, ön iránt viseltetik").

- Lám, Marit nem is kell a világba vinni: maguktól is eljönnek hozzánk
a kérők, - jegyezte meg a kis herczegné kissé meggondolatlanul, mikor
a dologról értesült. Andrejics Nikolaj herczeg összeránczolta a
homlokát és nem szólt semmit.

Két héttel a levél vétele után, egy este előre megérkezett Vaszilij
herczeg cselédsége, másnap pedig ő maga is beállított a fiával együtt.

Az öreg Bolkonszkij soha se volt valami nagy véleménynyel Vaszilij
herczeg jelleméről, annál kevésbbé az utóbbi időben, a mikor Vaszilij
herczeg, Pál és Alexandr új uralkodása alatt, a rang és tisztesség
létráján olyan magasra feljutott. Most pedig a levél és a kis
herczegné czélzásai révén legott rájött, hogy miről van szó, s így még
az a csekély vélemény is, a melyet Vaszilij herczeg felől táplált,
ellenséges indulatú megvetéssé fajult el Andrejics Nikolaj herczeg
lelkében. Mindig prüszkölt, a mikor csak róla beszélt. Aznap, a mikor
Vaszilij herczegnek meg kellett érkeznie, különösen elégedetlen és
rossz hangulatban volt. Azért volt-e rosszkedvű, mert Vaszilij
herczeget várta, vagy azért volt-e elégedetlen Vaszilij herczeg
jövetelével, mert rosszkedvű volt, azt nem tudni; de annyi bizonyos,
hogy rosszkedvű volt és Tichon már reggel lebeszélte az építészt, hogy
jelentésével a herczeghez bemenjen.

- Hallja, hogy' jár-kél, - mondotta Tichon, s fölhívta az építész
figyelmét a herczeg lépteinek zajára. - A sarkára lépked, ösmerjük
már...

De kilencz órakor a herczeg, mint rendesen, czobolygalléros bársony
ködmönében s ugyanolyan sipkával a fején, kijött sétálni. Előttevaló
este hó esett. Az az utacska, a melyen Andrejics Nikolaj herczeg
sétálni szokott az üvegház felé, gondosan el volt tisztogatva s még a
seprő nyomai is látszottak a félrekotort havon, az út két szélén emelt
porhanyó hórakások egyikébe pedig egy lapát volt beledugva. A herczeg
mogorván és szótlanul járt az üvegház és az új építkezések körül.

- Lehet-e már szánkázni? - kérdezte a tisztes külsejű s arczban és
viselkedésben ő hozzá hasonló intézőtől, a ki a házig elkisérte.

- Nagyon mély a hó, kegyelmes uram. Már intézkedtem is, hogy az
országútat megtisztogassák.

A herczeg lehorgasztotta a fejét s a lépcső felé ment. "Hála Istennek,
- gondolta az intéző, - elvonúlt a felhő!"

- Nehéz lett volna menni rajta, - tette hozzá. - A mint hallottuk,
kegyelmes uram, a miniszter készül Excellentiádhoz...?

A herczeg odafordúlt az intézőhöz és összehunyorított szemeit
rámeresztette.

- Micsoda? Miniszter? Miféle miniszter? Ki parancsolta? - szólalt meg
éles és nyers hangján. - Az én leányom, a herczegnő kedvéért nem
tisztították el, hanem a miniszter kedvéért igen! Én nem ösmerek
minisztereket!

- Kegyelmes uram, azt hittem...

- Te azt hitted, - kiabált a herczeg mind szaporábban és
összefüggéstelenebbül ejtvén ki a szavakat. - Te azt hitted...
Zsiványok! Gazemberek!... Majd megtanítlak én hinni! - és fölemelvén a
botját, Alpatycs felé sújtott vele, s meg is ütötte volna, ha az
intéző önkéntelenül ki nem tér az ütés elől. - Azt hitted...
Gazember... - ordította szaporán; de mindamellett, hogy Alpatycs, a ki
maga is megijedt attól a merészségtől, a melylyel az ütés elől kitért,
közeledni kezdett a herczeghez és alázatosan odatartotta neki kopasz
fejét, vagy lehet, hogy éppen ezért, a herczeg, a ki tovább kiabálta:
- "Gazemberek!... szórjátok tele az útat..." többé nem emelte föl a
botját és besietett a szobájába.

Ebéd előtt a herczegnő és mlle Bourienne, tudván, hogy a herczeg
rosszkedvű, állva várták be őt; mlle Bourienne mosolygó arczczal, mely
ezt látszott mondani: én nem tudok semmit, én olyan vagyok, mint
máskor, Marja herczegnő pedig sápadtan, rémülten és lesütött
szemekkel. Marja herczegnőre nézve az volt a legsúlyosabb, hogy bár
tudta, hogy az ilyen esetekben úgy kell viselkedni, mint mlle
Bourienne, mégis képtelen volt rá. Így okoskodott: "Ha úgy teszek,
mintha nem venném észre, azt hiszi, hogy nincs bennem részvét iránta;
ha úgy teszek, mintha magam is szomorú és rosszkedvű volnék, azt fogja
mondani (a mint szokta is), hogy fölhúztam az orromat" és így tovább.

A herczeg ránézett a leánya rémült ábrázatára és elfintorította az
arczát.

- Haszont... vagy bolond... - mondotta. - Ő sincs itt! Már neki is
telebeszélték a fülét, - gondolta magában a kis herczegnéről, a ki nem
jelent meg az ebédlőben.

- Hát a herczegné hol van? - kérdezte. - Búvik tán előlem?...

- Nem egészen jól érzi magát, - mondotta mlle Bourienne vidáman
mosolyogva, - nem jön le ma. Ez különben az ő állapotában érthető.

- Hm, hm, kh, kh, - dörmögte a herczeg s asztalhoz ült. A tányérját
piszkosnak találta: rámutatott egy foltra és félredobta. Tichon
elkapta és továbbadta az inasnak. A kis herczegnének semmi baja se
volt; de annyira félt a herczegtől, hogy mikor meghallotta, mennyire
rosszkedvű, elhatározta, hogy az nap nem mozdul ki a szobájából.

- Félek a gyermekem miatt, - mondotta mlle Bourienne-nek: - Isten
tudja mi történhetik velem az ijedtségtől.

A kis herczegné egyáltalában állandóan az öreg herczegtől való félelem
s az iránta való ellenszenv érzésében élt Lyszyja Gory-ban, de a
nélkül, hogy ezt maga is tudta volna, mert a félelem annyira előtérbe
lépett benne, hogy szinte nem is érezhette. A herczeg épp oly
ellenszenvvel viseltetett iránta, melyet azonban a megvetés teljesen
háttérbe szorított. A herczegné, ott tartózkodása alatt különösen
megszerette mlle Bourienne-t, egész napokat töltött el vele, behívta
őt magához aludni, és sokat beszélt vele az apósáról is, a kiről
nagyon elítélőleg nyilatkozott.

- Vendégek jönnek hozzánk, herczeg, - szólott mlle Bourienne, a mint
rózsaszínű újjaival szétszedte fehér szalvétáját. - Kuragin herczeg ő
Excellentiája a fiával, ha jól tudom? - tette hozzá kérdőleg.

- Hm... ez az Excellentiás-kölyök... még én juttattam be a
kollégiumba, - mondotta a herczeg sértődötten. - De hogy miért jön
vele a fia, azt nem értem. Karlovna Lizaveta herczegné és Marja
herczegnő tán tudják; én nem tudom, minek hozza azt a fiút ide. Nekem
nincs rá szükségem. - S rápillantott elpiruló leányára.

- Beteg vagy tán, vagy mi? A minisztertől való félelemtől, mint a
hogy' ezt ma a mafla Alpatycs mondta.

- Nem, batyuska.

Bármennyire szerencsétlenül akadt is rá mlle Bourienne a beszélgetés
első tárgyára, azért nem hallgatott el, hanem elkezdett az
üvegházakról, egy újonnan kinyílt virág szépségéről fecsegni, s a
herczeg a leves után valamelyest megcsillapodott.

Ebéd után bement a menyéhez. A kis herczegné egy kis asztalka mellett
ült, s Masával, a szobaleánynyal beszélgetett. Mikor az apósát
meglátta, elsáppadt.

- Valahogy olyan nehéznek érzem magamat, - felelt a herczegnek arra a
kérdésére, hogy mit érez.

- Nincs tán szükség valamire?

- Köszönöm batyuska, nincsen.

- No akkor jól van.

Kiment s belépett az inasszobába. Alpatycs lehorgasztott fejjel állt
ott a szobában.

- Be van hányva az út?

- Igen is, kegyelmes uram; az Istenért, bocsássa meg ezt az
ostobaságot...

A herczeg közbevágott s természetellenes mosoly vonult végig az ajkán.

- No jól van, jól. - Odanyújtotta a kezét, melyet Alpatycs megcsókolt,
s azután bement a szobájába.

Estére megérkezett Vaszilij herczeg. A kocsisok és inasok már az
országúton elébe mentek, s a hóval szándékosan teliszórt úton kiabálva
kísérték a szekereit meg a szánjait a szárnyépületig.

Vaszilij herczeget és Anatolet külön helyezték el egy-egy szobában.

Anatole miután a köpenyét levetette, csípőre tett kezekkel ült egy
asztal előtt, s mosolygó arczczal merően és szórakozottan szegezte
szép nagy szemeit az asztal egyik szögletére. Ő az egész életet mint
valami szakadatlan mulatságot fogta fel, a melyet valaki valamiért
köteles volt rendezni neki. Éppen úgy fogta föl ezt a mostani utazását
is ehhez a zsémbes öreg emberhez, s annak gazdag, de szörnyen csúnya
örökösnőjéhez. Szerinte mindez nagyon jól és mulatságosan is üthetett
ki. "Miért is ne venném el, ha olyan gazdag? Ez soha se baj", -
gondolta Anatole.

Megborotválkozott, szokott gondosságával és piperkőczségével
teliszórta magát illatszerekkel, s veleszületett kedélyes és diadalmas
arczkifejezésével, szép fejét magasan hordva bement az apja szobájába.
Vaszilij herczeg körül ott sürgött-forgott két komornyikja, a kik
öltöztették; ő maga élénken tekintgetett maga körül és vídáman intett
belépő fiának, mintha csak azt mondta volna: így ni, így szeretlek én
téged!

- Hát tréfán kívül batyuska, csakugyan olyan szörnyű csúnya? Hm? -
kérdezte francziául, mintegy az útközben megkezdett beszélgetést
tovább fűzve.

- Elég legyen az ostobaságból! A fő dolog az, hogy iparkodjál az öreg
herczeg iránt tiszteletteljesen és okosan viselkedni.

- De ha elkezd szitkozódni, én biz' otthagyom, - jelentette ki
Anatole. - Nem szenvedhetem ezeket az öregeket. Hm?

- Gondold meg, hogy ettől függ mindened.

Ekkor már a cselédszobában nemcsak tudták, hogy a miniszter és a fia
megérkeztek, de mindkettőjüknek a külsejét is már töviről-hegyire
ismerték. Marja herczegnő egyedül ült a szobájában és hasztalan
iparkodott benső fölindulásán erőt venni.

"Miért is írtak, miért is szólt nekem Liza az egészről? Hisz' ez
lehetetlen!" - tünődött magában, miközben a tükörbe nézett. "Hogy'
fogok belépni a fogadószobába? Ilyen körülmények közt, még ha
megtetszenék se tudnék vele természetesen viselkedni." Már maga az, ha
rágondolt az apja pillantására, elrémítette. A kis herczegné és mlle
Bourienne már megtudták a Masa szobaleánytól, hogy a miniszter fia
micsoda pirosképű, fekete szemöldökű szép fiú, s hogy az apja milyen
nehezen vonszolta föl a lábait a lépcsőn, míg ő, mint a sas, egyszerre
három lépcsőt is ugorva szökött fel utána. A kis herczegné és mlle
Bourienne, miután mindezt megtudták, már a folyosóról behallatszó
élénk hangon társalogva léptek be a herczegnő szobájába.

- Megjöttek, Mari, tudja már? - szólott a kis herczegné testével
imbolyogva, s nehézkesen leereszkedett egy székbe. Már nem az a
zubbony volt rajta, a melyben délelőtt üldögélt, hanem egyik legszebb
ruháját vette magára; a haja gondosan meg volt fésülve s élénkség ült
az arczán, mely azonban nem volt képes arczvonásainak sivárságát és
élettelenségét palástolni. Abban a ruhában, a melyben a pétervári
társaságokban szokott volt megjelenni, még inkább érezhető volt, hogy
mennyire megcsúnyult. Mlle Bourienne szinte észrevétlenül valami más
ruhát vett magára, mely csinos és üde arczát még vonzóbbá tette.

- Nos, és ön, kedves herczegnő, úgy marad, a mint volt? Legott itt
lesznek jelenteni, hogy kijöttek a szobáikból, - szólalt meg mlle
Bourienne. - S akkor le kell mennünk: ön pedig még úgyszólván hozzá se
látott az öltözködéshez.

A kis herczegné fölemelkedett a karosszékből, csengetett a
szobaleánynak s szaporán és vidáman hozzálátott, hogy Marja herczegnő
számára valami öltözködési tervet eszeljen ki s azt meg is valósítsa.
Marja herczegnőnek sértette a büszkeségét, hogy a kiszemelt vőlegény
megérkezése őt olyan izgalomba hozta, de még jobban sértette őt az,
hogy barátnői közül még csak fel se tételezte egyik sem, hogy ez
másként is lehessen. Megmondani nekik, hogy ő helyettük is mennyire
restelkedik, ez annyit tett volna, mint elárulni az izgatottságát; de
meg az öltözködésről, a melyet neki ajánlottak, lemondani, szinte vég
nélkül való tréfákra és biztatásokra vezetett volna. Így hát egészen
kijött a sodrából, gyönyörű szemei elhomályosodtak, foltok borították
el az arczát, és az áldozat nem szép kifejezésével, mely legtöbbször
ott ült az arczán, teljesen átengedte magát mlle Bourienne-nek és
Lizának. Mindakét nő teljes őszinteséggel azon volt, hogy őt minél
szebbé varázsolja. Ő szegény annyira csúnya volt, hogy egyiküknek se
juthatott eszébe versenyezni akarni vele, s azért a nőknek azzal a
naiv meggyőződésével, hogy a ruha még az arczot is széppé teheti,
teljes őszinteséggel láttak hozzá az öltöztetéséhez.

- Nem, lelkem, igazán mondom, ez a ruha nem szép, - mondotta Liza, s
egy kis távolságról félrehajtott fejjel mustrálgatta a herczegnőt, -
adasd ki magadnak azt a sötétpirosat. Igazán! Lásd úgy lehet, hogy
most dől el egész életednek a sorsa. Ez pedig nagyon is világos, nem,
ez nem szép, nem szép, ha mondom.

Nem a ruha volt nem szép, hanem a herczegnő arcza és egész
megjelenése; de ezt se mlle Bourienne, sem a kis herczegnő nem
érezték; nekik úgy tetszett, hogy ha egy kék szalagot fűznek fölfelé
fésült hajába, s kék övet tesznek fahéjszínű ruhájára, akkor jó lesz
minden. Arról megfeledkeztek, hogy azt az ijedt arczot és alakot nem
lehet megváltoztatni, és így bármennyire elváltoztatták is az arcznak
a keretét és díszítését, maga az arcz csak megmarad szánalmasnak és
csúnyának. Két-három változtatás után, a melynek Marja herczegnő
engedelmesen alávetette magát, abban a pillanatban, a mikor a haja
elkészült (a fésülés teljesen elváltoztatta és elrontotta az arczát),
s rajta volt a kéköves sötétpiros ruha, a kis herczegné vagy kétszer
körüljárta őt, kis kezével megigazított rajta egy-egy ránczot, amott
megváltoztatta az övet, s hol egyik, hol a másik oldalra hajtván a
fejét, mustrálgatta.

- Nem, ez nem maradhat így, - mondotta teljes határozottsággal, s
összecsapta a kezét.

- Nem, Mari, ez határozottan nem áll jól magának. Sokkal jobb szeretem
abban a mindennapi szürke ruhájában látni, kérem, vegye azt a
kedvemért. Katya, - szót oda a szobaleánynak, - hozd el a herczegnőnek
a szürke ruháját, ön pedig majd meglátja, mlle Bourienne, milyen
szépen elrendezem én a dolgot, - mondotta, már előre élvezvén a
küszöbön álló művészi gyönyörűséget. De mikor Katya elhozta a kívánt
ruhát, Marja herczegnő az arczát nézve, mozdulatlanul ült a tükör
előtt, s a tükörből látta, hogy könnyek csillognak a szemében s
zokogásra készen vonaglik a szája.

- Nos, herczegnő, - szólott mlle Bourienne, - még csak egy csöppet
vegyen erőt magán.

A kis herczegnő kivette a szobaleány kezéből a ruhát és odament Marja
herczegnőhöz.

- No, most aztán egyszerűen és kedvesen megcsináljuk a dolgot, -
mondotta. Az ő, mlle Bourienne és Katya hangja, a ki elmosolyodott
valamin, madárcsicsergéshez hasonló vidám csacsogásba olvadt össze.

- Nem, hagyjanak békében, - szólott a herczegnő, s olyan komolyan,
olyan szenvedően csengett a hangja, hogy a madarak csicsergése legott
elnémult. Belenéztek könnyekkel és gondokkal telt, s könnyező
pillantással reájuk néző, gyönyörű, nagy szemébe, és belátták, hogy
minden további rábeszélés hiábavaló, sőt kegyetlen volna.

- Engedje hát legalább, hogy másként fésüljük, - mondotta a kis
herczegné. - Mondtam önnek, - fordult oda szemrehányó hangon mlle
Bourienne-hez, - hogy Marja arcza egyike azoknak az arczoknak, a
melyekhez ez a hajviselet éppenséggel nem illik. Éppenséggel nem!
Engedje hát, hogy másként fésüljük.

- Hagyjanak békét, nekem tökéletesen mindegy, - felelt egy hang, mely
alig volt képes a könnyeket visszaszorítani.

Mlle Bourienne és a kis herczegné kénytelenek voltak maguk előtt
beösmerni, hogy Marja herczegnő így nagyon csúnya, még a szokottnál is
csúnyább volt, de már későre járt az idő. Ő a tünődés és a szomorúság
előttük már oly jól ismert kifejezésével nézett reájuk. De ez a
kifejezés nem keltett bennük félelmet Marja herczegnő iránt. (Ezt az
érzést ő senkiben se tudta fölkelteni.) Azt azonban már tudták, hogy a
mikor ez a kifejezés megjelent az arczán, akkor szótlanná és föltett
szándékában megingathatatlanná lett.

- No, ugy-e, hogy megengedi! - szólott Liza, és mikor Marja herczegnő
semmit se felelt, Liza kiment a szobából.

Marja herczegnő egyedül maradt. Nem teljesítette Liza kívánságát és
nem csak, hogy nem engedte magát átfésülni, de még csak bele se nézett
többé a tükörbe. Erőtlenül lesütötte a szemeit, leeresztette a karjait
és némán ült ott és gondolkozott. Megjelent a képzeletében az ura, egy
erőteljes, főlényes és szinte megfoghatatlanul vonzó férfi, a ki
egyszeriben átvarázsolta őt az ő teljesen más, boldog világába. A
gyermekét, olyant, a minőnek tegnap a dajka leányát látta, elképzelte
a maga keblére. Az ura ott áll és gyöngéden néz rá és a gyermekére;
"de nem, ez lehetetlen, nagyon is csúnya vagyok", - gondolta.

- Parancsoljon a teához. A herczeg is mindjárt kijön, - hallatszott
kívülről a szobaleány hangja. Felocsúdott és szinte megrémült a
gondolataitól. És mielőtt lement volna, odalépett a szentkép-tartóhoz
és rámeredve az Üdvözítőnek a lámpa által megvilágított nagy, fekete
ábrázatára, összekulcsolt kezekkel állt ott előtte néhány perczig.
Gyötrő kétség dúlt Marja herczegnő lelkében. Lehetséges-e az ő számára
szerelem, egy férfi iránt érzett földi szerelem öröme? Marja herczegnő
a házasságról való elmélkedései során a családi boldogságról és
gyermekekről is ábrándozott, de azért legfőbb és legtitkosabb ábrándja
mégis csak a földi szerelem volt. És annál erősebb lett benne ez az
érzés, minél inkább iparkodott azt mások, sőt maga előtt is
rejtegetni. "Istenem, - mondotta magában, - hogy' gyűrjem le a
szívemben az ördögnek ezeket az incselkedéseit? Hogy' mondjak le
örökre ezekről a csúnya gondolatokról, hogy nyugodtabban
teljesíthessem a Te akaratodat?" És alig, hogy ezt a kérdést föltette
magában, a saját szívében máris megfelelt neki az Isten: "Ne kívánj
magadnak semmit, ne járj utána, ne izgasd magadat és ne írígykedjél.
Szükséges, hogy sorsod, mint általában az emberek jövője, ismeretlen
maradjon előtted; de élj úgy, hogy el légy készülve mindenre. Ha
Istennek úgy fog tetszeni, hogy téged a házasság kötelességeiben is
kipróbáljon, légy elkészülve rá, hogy teljesíthesd az ő akaratát".
Marja herczegnő erre a megnyugtató gondolatra fölsóhajtott (de azért
még mindig élt benne a remény, hogy tiltott, földi ábrándjait is
megvalósíthatja), keresztet vetett magára, a nélkül, hogy akár a
ruhájára, akár a hajviseletére, akár pedig arra, hogy' fog belépni és
mit fog mondani, még csak rá is gondolt volna, bement. Ugyan mi
jelentősége is lehetett volna mindennek az Isten rendelésével szemben,
a kinek akarata nélkül egyetlen hajszál se hull le az ember fejéről.



IV.

Mikor Marja herczegnő a szobába lépett, Vaszilij herczeg és a fia már
ott voltak s a kis herczegnével és mlle Bourienne-el beszélgettek. A
mint nehézkes járásával, a sarkán lépkedve benyitott, az urak és mlle
Bourienne fölkeltek s a kis herczegné, a férfiak előtt rámutatva, igy
szólt: "Itt van Mari!" Marja herczegnő egész tisztán s a legapróbb
részletekig látta valamennyiüket. Látta Vaszilij herczeg arczát, mely
a herczegnő láttára egy pillanatra elkomolyodott, de legott
elmosolyodott s látta a kis herczegné arczát, mely kíváncsian
iparkodott a vendégek arczáról azt a benyomást leolvasni, a melyet
reájuk Marja herczegnő tett. Mlle Bouriennet is látta libegő
szalagjával, szép arczával és szokatlan élénkséggel rámeresztett
tekintetével; őt azonban nem tudta meglátni, csak valami nagy és
fényes gyönyörűséget látott, mely a mikor a szoba küszöbét átlépte,
felé közeledett. Mindenekelőtt Vaszilij herczeg lépett oda hozzá, a
kinek a keze fölé lehajló kopasz fejét megcsókolta és egy kérdésére
azt felelte, hogy ellenkezőleg, nagyon is jól emlékezik reá. Azután
odajött hozzá Anatole. Még mindig nem látta őt. Csak finom kezét
érezte, mely erősen fogta az övét, s kevés híja, hogy hozzá nem ért
fehér homlokához, a melyet gondosan kikent szőke haj övezett. Mikor
végre rápillantott, szinte megdöbbent a szépségétől. Anatole jobb
kezének a hüvelykujját egyenruhájának két gombja közé dugva,
kifeszített mellel és lehúzott háttal állt ott, miközben egyik lábán
himbálózott, s anélkül, hogy csak rá is gondolt volna, vidáman nézett
a herczegnőre. Anatole nem volt valami találékony, gyors felfogású és
ékesszavú a társalgásban, de a helyett meg volt benne a nyugalomnak és
a semmivel meg nem ingatható önbizalomnak a világ előtt oly nagy
becsben álló adománya. Ha egy önbizalom nélkül való ember az első
találkozás alkalmával hallgat, és elárulja azt, hogy tudatában van e
hallgatás illetlen voltának s töri a fejét, hogy mit mondjon, az soha
se jó; de Anatole a lábán himbálózva hallgatott és derülten nézte a
herczegnő hajviseletét. Nyilvánvaló volt, hogy akármeddig képes lett
volna ilyen nyugodtan hallgatni. "Ha valakinek ez a hallgatás
kellemetlen, ám beszéljen, de nekem nincs kedvem hozzá", - egész
megjelenése mintha csak ezt mondta volna. Ezenkívül a nőkkel való
érintkezésben meg volt Anatole-ban az a modor, a mely a legkönnyebben
ébreszt a nőkben kíváncsiságot, félelmet, sőt még szerelmet is, - a
maga fölényéről való lenéző meggyőződésnek a modora. Mintha csak
imígyen szólt volna hozzájuk: "Ösmerlek benneteket, ösmerlek, mit
vesződjem hát veletek? Ti azonban örüljetek, hogy foglalkozhattok
velem!" Lehetséges, hogy nem is gondolt erre, mikor asszonyokkal
találkozott (sőt valószínű is, hogy nem, mert egyáltalában vajmi
keveset gondolkozott), de a megjelenése és a modora teljesen erre
vallott. A herczegnő megérezte ezt, s mintegy értésére akarván adni,
hogy ő még csak gondolni se merészel arra, hogy őt foglalkoztassa,
odafordult az öreg herczeghez. A kis herczegné hangocskája és fehér
fogai fölé boruló pelyhes ajkacskája révén általános és élénk lett a
társalgás. A kis herczegné abban a tréfálkozó modorban kezelte
Vaszilij herczeget, melyet a bőbeszédű és vidám emberek gyakorta
használnak, s mely abban áll, hogy maguk közt és a közt az ember közt,
a kivel szemben így viselkednek, holmi rég elfelejtett és nem mindenki
előtt ismert tréfákat, mulatságokat és mulattató emlékeket
föltételeznek, pedig hát ezekről szó sincsen, a mint hogy a kis
herczegné és Vaszilij herczeg közt szó sem is volt. Vaszilij herczeg
szívesen belement ebbe a hangba; a kis herczegné a soha meg nem
történt finom eseményekre való visszaemlékezésekbe Anatole-t is
belevonta, a kit pedig jóformán nem is ismert. Mlle Bourienne is
osztozott velük ezekben az emlékekben, sőt még Marja herczegnő is
örömmel érezte, hogy ő is részese ezeknek a vidám emlékeknek.

- Nos, kedves herczeg, most legalább zavartalanul élvezhetjük önt, -
mondotta a kis herczegné, persze francziául, Vaszilij herczegnek, -
nem úgy, mint az Anet estélyein, a melyekről ön rendesen megszökik.
Emlékszik rá, a kedves Anetre?

- Csakhogy önök nem hozakodnak elő a politikával, mint Anet!

- Hát a mi kis tea-asztalunk?

- Oh, igen!

- És ön miért nem jön el soha Anet-hez? - kérdezte a kis herczegné
Anatole-tól. - Áá! Tudom már, tudom már, - mondotta rápislantva, - a
bátyja, Hyppolit, beszélt nekem az ön viselt dolgairól. Oh! -
Megfenyegette őt az újjaival. - Még a párisi csintevéseiről is tudok!

- És ő, Hyppolit, neked nem mondott semmit? - mondotta Vaszilij
herczeg (a fiához fordulva és megkapva a herczegné kezét, mintha el
akart volna szökni s ő alig lett volna képes őt visszatartani), - ő
nem mondta el neked, hogy ő maga hogy' emésztette magát a kedves
herczegnéért, s hogy a herczegné hogy' kitette a szűrét a házából.

- Oh! A herczegnő a hölgyek gyöngye, - fordult oda a herczegnőhöz.
Mlle Bourienne a maga részéről nem mulasztotta el az alkalmat, hogy
Páris említésekor emlékeivel az általános társalgásba beleelegyedjék.

Megkoczkáztatta azt a kérdést, vajjon Anatole már régen eljött-e
Párisból, és hogy' tetszett neki a város. Anatole örömmel felelt a
franczia leánynak, s miközben vele a hazájáról beszélgetett,
mosolyogva nézett a szeme közé. Mikor a csinos Bourienne-t meglátta,
Anatole egyszeriben tisztában volt vele, hogy itt Lyszyja Goryban se
fog unatkozni. "Nagyon csinos!" gondolta magában, a mint végignézett
rajta, "ez a társalkodónő nagyon csinos. Remélem, ha feleségül jön
hozzám, őt is magával hozza, - gondolta, - nagyon, de nagyon csinos."

Az öreg herczeg kényelmesen öltözködött a szobájában, s mogorván
tünődött rajta, mittévő legyen. A vendégek megérkezése bosszantotta.
"Mit nekem Vaszilij herczeg és a fiacskája? Vaszilij herczeg egy
nyegle, üres fráter, a fia is jómadár lehet", - dörmögte magában.
Főképpen az bosszantotta, hogy ezeknek a vendégeknek a megérkezése
életre keltett a lelkében egy eldöntetlen és állandóan visszafojtott
kérdést, a melyre nézve az öreg herczeg még magát is mindig csak
ámitotta. Ez a kérdés az volt, vajjon rá fogja-e magát szánni valaha
is arra, hogy Marja herczegnőtől elváljon és őt férjhez adja. A
herczeg soha sem merte ezt a kérdést egyenesen föltenni magában, mert
előre tudta, hogy méltányos feleletet adna rá, a méltányosság pedig
ebben az esetben nemcsak az érzelmeivel, hanem életének egész
lehetőségével ellentétben állott. Andrejevics Nikolaj herczeg élete,
Marja herczegnő nélkül, a kit pedig látszólag nem sokra becsült,
szinte elképzelhetetlen volt. "És minek is menne férjhez?" - gondolta
magában, "alkalmasint csak azért, hogy boldogtalanná legyen. Itt van
Liza, hozzáment Andrejhez (jobb férjet mostanában bajos volna találni)
és vajjon meg van-e elégedve a sorsával? És ugyan ki fogja őt
szerelemből elvenni? Csúnya is, ügyetlen is. Elvennék az
összeköttetéseiért, a gazdagságáért. És főkötő nélkül tán nem szép az
élet? Még sokkal boldogabb!" Így tűnődött Andrejevics Nikolaj herczeg,
mialatt öltözködött, az a folyton halogatott kérdés pedig sürgős
elintézést kívánt. Vaszilij herczeg nyilvánvalóan leánynézőbe hozta
ide a fiát, s ma vagy holnap alkalmasint határozott választ fog
kívánni. A neve s a világban való helyzete tisztességes. "Én nem is
vagyok ellene", - tünődött magában a herczeg, "csak érdemelje is ki
magának. Ezt még majd meglássuk. Majd meglássuk", - mondotta hangosan.
- "Ezt még majd meglássuk", - s mint rendesen, friss léptekkel lement
a fogadó-szobába, egy gyors pillantással végigfutott valamennyiükön, s
észrevette a kis herczegné más ruháját, Bourienne szalagját, Marja
herczegnő torz hajviseletét, Bourienne és Anatole mosolyváltását, s az
ő herczegnőjének az általános társalgás közepett való
elhagyatottságát. "Fölcziczomázta magát, mint a bolond!" - gondolta
magában s haragosan nézett a leányára. "Hogy' nem szégyenli, amaz meg
szinte tudomást sem akar venni róla!"

Odament Vaszilij herczeghez.

- Isten hozott, Isten hozott, örülök, hogy látlak.

- Egy kedves, jó barát kedvéért hét verszt, az nem kerülő, - szólalt
meg Vaszilij herczeg szaporán, önérzetesen és bizalmasan, mint mindig.
- Ime, itt a második fiam, szeretetébe és jóindulatába ajánlom.

Andrejevics Nikolaj herczeg végignézett Anatole-on.

- Derék fiú, derék fiú, - mondotta, - nos hát, jer ide, csókolj meg, -
s odatartotta neki az arczát. Anatole megcsókolta az öreget,
kiváncsian és a legnagyobb nyugalommal nézett reá, s leste, vajjon
csinál-e hamarosan valami furcsaságot, mint a hogy' az apja kilátásba
helyezte.

Andrejevics Nikolaj herczeg leűlt szokott helyére a pamlag sarkára,
odahúzott egy széket Vaszilij herczeg számára s rámutatott a székre,
elkezdett vele politikai dolgokról és ujdonságokról beszélni. Úgy
tett, mintha figyelmesen hallgatná Vaszilij herczeg elbeszélését, de a
mellett szüntelenül Marja herczegnőre pislogott.

- Tehát ezt már Potsdamból irják? - ismételte Vaszilij herczeg utolsó
szavait, s hirtelen fölkelvén, odament a leányához.

- Talán bizony a vendégek kedvéért csípted így ki magad', hm? -
kérdezte. - Szép vagy, mondhatom, gyönyörű vagy. A vendégek kedvéért
raktál ilyen újmódi frizurát, én pedig most a vendégek előtt mondom
neked, hogy többé ne merészelj átöltözködni az én megkérdezésem nélkül.

- Batyuska, ebben én vagyok a hibás, - lépett közbe a kis herczegné
pirulva.

- Te tehetsz, a mit akarsz, - mondotta Andrejevics Nikolaj herczeg s
egyet csosszantott a menye előtt, - de neki nincs miért eltorzítania
magát, - amúgy is elég csúnya. - S megint leült a helyére, rá se
hederítvén többé szinte megríkatott leányára.

- Ellenkezőleg, ez a hajviselet nagyon jól áll a herczegnőnek, -
jegyezte meg Vaszilij herczeg.

- Nos, batyuska, fiatal herczeg, hogy' is hívják? - mondotta
Andrejevics Nikolaj herczeg, Anatolehoz fordulva, - jer ide,
beszélgessünk, ösmerkedjünk.

"No most kezdődik a hadd el hadd", - gondolta magában Anatole és
mosolyogva odaült az öreg herczeg mellé.

- Nos hát: maga, lelkem, a mint hallom, külföldön nevelkedett. Nem
úgy, mint mi, a kiket az apáddal együtt egy gyacsok tanított a
nyelvtanra. Mondja csak, kedvesem, maga most a lovas testőrségnél
szolgál? - kérdezte az öreg s közvetlen közelből merően nézett
Anatole-ra.

- Nem, átléptem a hadseregbe, - felelt Anatole, alig birván a
kaczagást visszatartani.

- Áá! Ez szép. Talán bizony a czárnak és a hazának akar szolgálni?
Háborús időket élünk. Az ilyen derék legénynek most szolgálnia kell,
úgy bizony. Nos, és mint csapattiszt szolgál?

- Nem, herczeg. A mi ezredünk kivonult. Én pedig... hova is vagyok
beosztva, papa? - fordult Anatole nevetve az apjához.

- Ez aztán derék! Hová vagyok beosztva! Ha-ha-ha! - kaczagott fel
Andrejevics Nikolaj herczeg, Anatole pedig még hangosabban.
Andrejevics Nikolaj herczeg egyszerre elkomolyodott. - No, csak menj,
- mondotta Anatole-nak, a ki mosolyogva fordult ismét a hölgyekhez.

- Vaszilij herczeg, úgy-e, te külföldön neveltetted őket? - fordult
oda az öreg Vaszilij herczeghez.

- Megtettem mindent, a mi tőlem tellett, és mondhatom, hogy az ottani
nevelés sokkal többet ér ám a mienknél.

- Bizony. Manapság másként van minden, az új divat szerint. De igazán
derék fiú, derék fiú! Most pedig gyerünk be hozzám. - Karonfogta
Vaszilij herczeget és bevezette a dolgozó-szobájába.

Vaszilij herczeg, mikor a herczeggel négyszemközt maradt, tüstént
kitálalta minden vágyát és reménységét.

- Talán bizony azt gondolod, - szólott az öreg herczeg bosszúsan, -
hogy én tartóztatom s nem tudok megválni tőle? Micsoda képzelődés! -
mondotta bosszúsan. - Én miattam mehet akár holnap! Csak annyit mondok
neked, hogy jobban meg akarom ösmerni a vőmet. Ösmered az én elveimet:
csak nyiltan, mindent nyiltan! Holnap majd megkérdezem te előtted; ha
a leányom akarja, ám maradjon itt. Maradjon itt, s majd meglátom. - A
herczeg elfintorította az arczát. - Ám legyen, nekem mindegy, -
kiáltotta olyan éles hangon, mint a minővel annak idején a fiától
elbúcsúzott.

- Én egész őszintén kimondom, - szólott Vaszilij herczeg a ravasz
ember hangján, a ki meggyőződött róla, hogy társának az éleslátásával
szemben nincs helye a ravaszkodásnak, - hiszen ön keresztüllát az
embereken. Anatole nem valami lángész, de becsületes, jó gyerek,
pompás fiú és rokon.

- Jó, jó, majd meglássuk.

Mint az egyedülálló nőknél, a kik hosszú ideig élnek férfitársaság
nélkül, rendesen történni szokott, Anatole herczeg megjelenésekor az
Andrejevics Nikolaj herczeg házában élő nők mind a hárman úgy érezték,
hogy eddigi életük nem is volt élet. A gondolkodás, az érzés, a
megfigyelés ereje egy pillanat alatt megtízszereződött
valamennyiükben, s mintha eddig a homályban lemorzsolódó életükbe
egyszerre új és jelentőségteljes fény villant volna bele.

Marja herczegnő rá se gondolt többé, sőt már nem is emlékezett az
arczára és a hajviseletére. Annak az embernek szép és nyilt arcza, a
ki, lehet, hogy az ura lesz nemsokára, minden figyelmét lefoglalta.
Jónak, bátornak, elszántnak, férfiasnak és nagylelkűnek látszott
előtte. Erről teljesen meg volt győződve. Szüntelenül a jövendő
családi életnek ezernyi ábrándja váltakozott a képzeletében. Ő azonban
iparkodott elhessegetni és leplezgetni őket.

"De nem vagyok-e túlságosan hideg iránta?" - gondolta magában Marja
herczegnő. "Iparkodom tartózkodó lenni vele, mert a lelkem fenekén már
amúgy is nagyon közelnek érzem magamat hozzá: csakhogy ő persze nem
tudja mindazt, a mit róla gondolok s így még azt hiheti, hogy
kellemetlen nekem."

És Marja herczegnő megpróbált az új vendéggel szeretetreméltó lenni,
de képtelen volt rá.

"Szegény leány! Ördöngősen csúnya!" - gondolta róla Anatole.

Mlle Bourienne, a kit Anatole megérkezése szintén nagy mértékben
fölizgatott, egészen másként gondolkozott. Mint afféle szép, fiatal
leány, a kinek a világban nem volt határozott állása, a kinek nem
voltak szülei, barátai, sőt még hazája sem, természetesen nem gondolt
arra, hogy egész életét Andrejevics Nikolaj herczeg szolgálatának és
annak szentelje, hogy neki felolvasson és Marja herczegnővel
barátkozzék. Mlle Bourienne már régóta várta azt az orosz herczeget, a
ki majd egyszeriben méltányolni tudja az ő fölényét a csúnya,
ízléstelenül öltözködő és fonák herczegnők felett, beleszeret és
magával viszi őt; s íme az az orosz herczeg végre megérkezett. Mlle
Bourienne tudott egy a nagynénjétől hallott, de saját maga által
befejezett történetet, a melyet szeretett a képzeletében ismételgetni.
Ez a történet arról szólott, hogy egy elcsábított leánynak megjelent
szegény édesanyja (sa pauvre mère) és szemrehányást tett neki azért,
hogy házasság nélkül átengedte magát egy férfinak. Mlle Bourienne
sokszor könnyekig megindult, mikor "neki", a csábítónak, gondolatban
ezt a történetet elmesélte. Most ez az ő megjelent egy valóságos orosz
herczeg képében. Ez majd elviszi őt, aztán majd megjelenik "az én
szegény anyám", és a herczeg feleségül veszi őt. Mlle Bourienne
fejében így alakult össze az ő egész jövendő históriája, mialatt vele
Párisról beszélt. Nem számítás vezette mlle Bourienne-t (egy
pillanatig sem gondolkozott azon, mitévő legyen), de mindez már régóta
készen volt benne, s most csak kijegeczesedett a váratlanul megjelent
Anatole körül, a kinek szeretett volna és iparkodott is minél jobban
megtetszeni.

A kis herczegné, mint a vén csataló, ha trombitaszót hall,
önkéntelenül, s állapotáról teljesen megfeledkezve, minden hátsó
gondolat és kűzdelem nélkül, naív és könnyelmű vidámsággal készült a
kaczérság megszokott galoppjára.

Anatole herczeget, mind a mellett, hogy női társaságban úgy mutatta,
mintha torkig volna már azzal, hogy a nők mind bomlanak utána, mégis
hiú öröm fogta el annak láttára, hogy milyen nagy hatással volt a
megjelenése erre a három asszonyszemélyre. Ezenkívül a szép és kihívó
Bourienne iránt elkezdte érezni azt a szenvedélyes és állati
vágyakozást, mely rendkívül gyorsan szokott erőt venni rajta, s a
legdurvább és legmerészebb lépésekre is rávitte őt.

Tea után a társaság átment a pamlagos szobába s fölkérte a herczegnőt,
hogy zongorázzék. Anatole mlle Bourienne mellett odakönyökölt elé, s a
szemei mosolyogva és csillogva nézték Marja herczegnőt. Marja
herczegnő gyötrő és örömteljes izgalommal érezte magán a tekintetét.
Kedvencz szonátája egy benső, poétikus világba varázsolta át őt, s az
a pillantás, melyet magán érzett, csak még több poézist kölcsönzött
ennek a világnak. Anatole tekintete pedig, bár ő reá volt szegezve,
még se neki szólt, hanem mlle Bourienne lábacskájának, a melyet a
zongora alatt minduntalan megérintett a lábával. Mlle Bourienne
szintén a herczegnőre nézett, s gyönyörű szemében szintén a
megszeppent örömnek és reménységnek Marja herczegnő előtt teljesen új
kifejezése csillogott.

"Hogy' szeret engem!" - gondolta Marja herczegnő. "Már most is milyen
boldog vagyok, hát még milyen boldog lehetek ilyen élettárssal és
férjjel!" Lehetséges volna, hogy ő lesz az uram? - gondolta magában, s
nem mert a szemébe nézni, mert még mindig magán érezte a tekintetét.

Este, mikor vacsora után széledni kezdtek, Anatole kezet csókolt a
herczegnőnek, a ki maga se tudta, honnan vette hozzá a bátorságot, de
egyenesen belenézett az ő rövidlátó szeméhez közeledő szép arczába. A
herczegnőé után Anatole mlle Bourienne kezét fogta meg, hogy
megcsókolja (ez ugyan illetlenség volt, de ő mindent olyan egyszerűen
és öntudatosan tett), mire mlle Bourienne elpirult és ijedten nézett a
herczegnőre.

"Milyen tapintatosság!" - gondolta a herczegnő. "Amelie csak nem
gondolja tán (így hívták mlle Bourienne-t), hogy féltékeny vagyok rá,
s nem méltányolom az ő tiszta gyöngédségét és irántam való
ragaszkodását?" Odament mlle Bouriennehez s melegen megcsókolta őt.
Anatole odalépett a kis herczegné kezéhez.

- Nem, nem, nem! Majd ha az édesapjától azt hallom, hogy jól viseli
magát, akkor majd megcsókolhatja az én kezemet is. Előbb nem. -
Fölrántotta a kezét és mosolyogva kiment a szobából.



V.

Mind elszéledtek, de Anatole kivételével, a ki a mint lefeküdt,
nyomban mély álomba merült, senki sem aludt el egyhamar ezen az
éjszakán.

"Lehetséges, hogy ő lenne az uram, éppen ő, ez az idegen, szép és jó,
de legfőképpen jó ember?" - tűnődött magában Marja herczegnő, és a
rémület, melyet eddig alig ismert, most egyszerre erőt vett rajta.
Félt hátranézni; úgy rémlett neki, mintha ő az ördög maga volna, - ez
a fehér homlokú, fekete szemöldökű és piros ajkú ember.

Becsöngette a szobaleányát s megkérte, hogy aludjék bent nála a
szobájában.

Mlle Bourienne ezen az estén sokáig járt-kelt föl s alá a téli
kertben, s majd mosolyogva valakire, majd meg a "szegény anya" képzelt
szavaitól, a melyekkel ez szemrehányást tett neki a bukásért,
könnyekig megindulva, hasztalanul várt valakire.

A kis herczegné pörölt a szobaleánynyal azért, hogy nem volt jól
megvetve az ágya. Sem oldalvást, sem hason nem tudott feküdni.
Mindenképpen rosszul és kényelmetlenül érezte magát. A hasa egészen
megzavarta. Éppen ma sokkal inkább megzavarta, mint valaha, mert
Anatole jelenléte a szokottnál élénkebben elé varázsolta azt az időt,
a mikor még nem volt ebben az állapotban, s a mikor még könnyen és
vidáman ment neki minden. Koftocskában és hálófőkötőben ült egy
karosszékben. Katya álmosan és kóczos hajjal immár harmadszor
igazította és fordította meg a nehéz dunnát, miközben valamit
dünnyögött.

- Mondtam már, hogy csupa hegy-völgy az egész, - erősítgette a kis
herczegné; - magam is szeretnék már aludni, s így nem én vagyok a
hibás. - S mint a pityeregni készülő gyereknek, elkezdett reszketni a
hangja.

Az öreg herczeg sem aludt. Tichon félálomban hallotta, a mint
bosszúsan járt föl és alá, és nagyokat szusszant. Az öreg herczeg úgy
érezte, mintha a leánya révén valami sérelem érte volna. S ez a
sérelem különösen fájdalmasan esett neki, mert voltaképpen nem neki,
hanem másnak, a leányának szólt, a kit még saját magánál is jobban
szeretett. Azzal álltatta magát, hogy az egész dolgot még megfontolja
és megtalálja azt, a mit tennie kell, e helyett azonban csak mind
nagyobb ingerültség vett erőt rajta.

"Megjelent az első jött-ment, - s egyszeriben feledésbe ment az apja
és minden, fölszalad, megfésüli magát, csóválja a farkát és szinte
magán kívül van! Örül, hogy elhagyhatja az apját! Pedig tudta, hogy én
észreveszem. Fr... fr... fr... Mintha bizony nem látnám, hogy ez a
ficzkó csak Bouriennekára kacsintgat? (El is kell kergetnem őt.) Hogy'
nincs benne annyi büszkeség, hogy ezt belássa! Ha nem magáért, - ha
nincs benne büszkeség, - legalább én érettem. Be kell bizonyítani
előtte, hogy ez a tökfilkó rá se gondol, csak Bourienne-t bámulja. Ha
nincs benne annyi büszkeség, majd bebizonyítom neki én..."

Az öreg herczeg tudta, hogy azzal, ha a leányának megmondja, hogy
tévedésben van, hogy Anatole csak Bourienne-nek szándékozik udvarolni,
ezzel csak ingerli Marja herczegnő hiúságát, s mert ürügye van,
teljesül az a vágya, hogy a leányától ne kelljen elválnia, s éppen
azért ebben megnyugodott. Behívta Tichont és elkezdett vetkőzni.

"Az ördög is hozta őket ide!" - gondolta magában, mialatt Tichon,
kiaszott, öreges testére, mely a mellén ősz szőrszálakkal volt benőve,
ráadta a hálóinget.

"Én nem hívtam őket. Eljöttek, hogy megzavarják az életemet. Amúgy se
sok van már hátra belőle. Az ördögbe is!" - dörmögte, mialatt még a
fején volt a hálóinge. Tichon ösmerte a herczegnek azt a szokását,
hogy olykor hangosan is szokott gondolkodni s éppen azért változatlan
ábrázattal nézett az ing alól kibukkanó arcz borúsan kérdő pillantására.

- Lefeküdtek? - kérdezte a herczeg.

Tichon, mint afféle jó inas, megszimatolta a gazdája gondolatmenetét.
Kitalálta, hogy Vaszilij herczeg és a fia után tudakozódik.

- Le méltóztattak feküdni s már a lámpát is el méltóztattak oltani,
kegyelmes uram.

- Nincs miért, nincs miért... - mondotta a herczeg szaporán s a lábát
a papucsba, a karját a hálóköntös ujjába dugva odament a pamlaghoz, a
melyen aludni szokott.

Bár Anatole és mlle Bourienne semmit sem szóltak egymásnak, azért a
regény első, a "szegény anya" megjelenéséig terjedő részét illetőleg
teljesen megértették egymást; megértették, hogy titokban roppant sok
mondanivalójuk van egymásnak s azért már reggel óta lesték az
alkalmat, hogy egyedül találkozhassanak. Mialatt a herczegnő a szokott
órában bement az apjához, m-lle Bourienne Anatole-lal a téli kertben
találkozott.

Marja herczegnő ezen a napon különös remegéssel közeledett a
dolgozó-szoba ajtajához. Úgy tetszett neki, nemcsak mindenki tudja,
hogy ma fog eldőlni a sorsa, de azt is tudják, hogy neki is az jár a
fejében. Leolvasta ezt Tichonnak, valamint Vaszilij herczeg
komornyikjának az arczkifejezéséről, a ki forró vizet vitt a
gazdájának és találkozván vele a folyosón, mélyen meghajtotta magát
előtte.

Az öreg herczeg aznap reggel rendkívül figyelmes és előzékeny volt a
leányával szemben való viselkedésében. Az előzékenységnek ezt a
kifejezését Marja herczegnő nagyon jól ösmerte. Ez ugyanaz a kifejezés
volt, a mely akkor szokott az arczán megjelenni, mikor száraz kezei
ökölbe szorultak az azon való bosszúságtól, hogy Marja herczegnő nem
értette meg a számtani feladatokat, s fölkelt, otthagyta őt és halk
hangon ugyanazokat a szavakat többször ismételte.

Tüstént a dologra tért, s azzal kezdte a beszélgetést, hogy "ön"-özte.

Nekem egy ajánlatot tettek önre vonatkozólag, - mondotta
természetellenes mosolylyal. - Azt, gondolom, ön is kitalálta, -
folytatta, - hogy Vaszilij herczeg nem azért jött ide, és nem azért
hozta magával az ő növendékét (Andrejevics Nikolaj herczeg Anatole-t
növendéknek nevezte), hogy az én szép szemeimben gyönyörködjék. Tegnap
önre vonatkozólag egy ajánlatot tettek nekem. De miután az én elveimet
ön is ösmeri, én önre hivatkoztam.

- Hogy' értsem ezt, batyuska? - szólalt meg a herczegnő elsápadva,
majd kipirulva.

- Hogy' értse! - kiáltott föl az apja bosszúsan. - Vaszilij herczeg
menyének akar téged, és a növendéke nevében megkérte tőlem a kezedet.
Így értsed ni. Hogy hogy' értsed?!... Én meg téged kérdezlek meg.

- Én nem tudom, batyuska, hogy maga, - szólott a herczegnő suttogva.

- Én? Én? Mi közöm nekem hozzá? Engem csak hagyjatok békében. Nem én
megyek férjhez. Mit, maga? Erre igazán kíváncsi volnék.

A herczegnő látta, hogy az apja az egész dolog iránt ellenséges
indulattal van, de ugyanabban a pillanatban megvillant a fejében, hogy
most vagy soha el kell az élete sorsának dőlnie. Lesütötte a szemét,
hogy ne lássa azt a tekintetet, melynek hatása alatt, érezte, képtelen
volna gondolkodni és szokás szerint csak engedelmeskednék, s így szólt:

- Nekem csak egy kívánságom van, - az ön akaratát teljesíteni, -
mondotta, - de ha éppen kell, hogy kifejezést is adjak az én
kívánságomnak... - Nem fejezhette be. A herczeg félbeszakította.

- Gyönyörű lesz! - kiáltott föl. - Téged elvesz a hozományoddal együtt
s fölcsípi egyúttal mlle Bourienne-t is. Az lesz majd az asszony, te
pedig... - A herczeg elhallgatott. Észrevette azt a hatást, a melyet
ezek a szavak a leányára tettek. Lesütötte a szemét s készült
elpityeredni.

- No, no, hiszen csak tréfálok, tréfálok, - mondotta. - Csak azt az
egyet tudd meg, herczegnő: nekem legalább az az elvem, hogy minden
leánynak joga van szabadon választani. És neked is megadom ezt a
szabadságot. De ne feledd: egész életed boldogsága függ az
elhatározásodtól. Rólam nincs mit beszélni.

- De hát én nem tudom... batyuska.

- Nincs mit beszélni! Neki parancsolnak, ő nemcsak téged, hanem bárki
mást is elvesz, te pedig szabadon választhatsz... Menj be a szobába,
gondolkozzál s egy óra mulva jőjj be ide és ő előtte mondj: igent vagy
nemet. Tudom, hogy imádkozni fogsz. Ám tessék, imádkozzál. De jobban
teszed, ha inkább gondolkodol. Most pedig menj.

"Igen vagy nem, igen vagy nem, igen vagy nem!" - kiabálta még akkor
is, mikor a herczegnő, mintha sötétben botorkált volna, támolyogva
kiment a szobából. Eldőlt a sorsa és szerencsésen dőlt el. De az, a
mit az apja mlle Bourienne-ről mondott, az a czélzás rettenetes volt.
Lehet, hogy nem igaz, de azért mégis rettenetes, és szinte lehetetlen
volt erre is nem gondolnia. Egyenesen ment előre a télikerten
keresztül, se nem hallott, se nem látott, a mikor egyszerre mlle
Bourienne ösmerős suttogására felocsúdott. Fölemelte a szemeit és alig
két lépésnyire megpillantotta Anatole-t, a ki átölelve tartotta a
franczia leányt és valamit suttogott a fülébe. Anatole szép arczán
rettenetes kifejezéssel bámult Marja herczegnőre, s az első
pillanatban még csak el sem eresztette m-elle Bourienne derekát, a ki
még nem pillantotta volt meg őt.

"Ki az? Mit akar? Várjon?" - szinte azt mondta Anatole arcza. Marja
herczegnő szótlanul nézte őket. Az egészet képtelen volt megérteni.
Végre mlle Bourienne fölsikoltott és elfutott. Anatole vídáman
mosolyogva meghajtotta magát a herczegnő előtt, mintha csak arra
biztatta volna őt, hogy vele együtt jót nevessen ezen a furcsa eseten,
majd vállat vonva oda lépett az ajtóhoz, mely az ő szobájába vezetett.

Egy óra múlva jött Tichon és hívta Marja herczegnőt. A herczeghez
hívta őt és megjegyezte, hogy Szergejics Vaszilij herczeg is itt van.
A herczegnő, mikor Tichon belépett hozzá, a pamlagon ült a szobájában
és átölelve tartotta mlle Bourienne-t, a ki keservesen sírt. Marja
herczegnő csöndesen símogatta a fejét. A herczegnő gyönyörű szemei
szokott nyugalommal és sugárzással s gyöngéd szeretettel és részvéttel
néztek mlle Bourienne szép arczocskájára.

- Nem, herczegnő, én eljátszottam az ön jóindulatát örökre, - mondotta
mlle Bourienne.

- Miért? Én jobban szeretem önt, mint valaha, - szólott Marja
herczegnő, - és rajta leszek, hogy mindent megtegyek a boldogsága
érdekében, a mi csak tőlem telik.

- De ön megvet engem; önnek, a ki oly tiszta, meg kell vetnie engem,
ön soha se fogja a szenvedélynek ezt a fellobbanását megérteni. Óh,
szegény anyám!

- Én mindent értek, - felelt Marja herczegnő, szomorúan elmosolyodva.
- Nyugodjék meg kedvesem. Most pedig megyek az apámhoz, - mondotta és
kiment.

Vaszilij herczeg keresztbetett lábakkal, burnótszelenczével a kezében
s látszólag a lehetetlenségig elérzékenyülve s elérzékenyülésén
sajnálkozva és mosolyogva, arczán a megindultság mosolyával ült ott,
mikor Marja herczegnő belépett. Szaporán egy csipet burnótot emelt az
orrához.

- Óh kedvesem, kedvesem! - mondotta, s fölkelvén, megfogta mind a két
kezét. Felsóhajtott és hozzátette: - a fiam sorsa az ön kezében van.
Döntsön tehát kedves, drága, szelid Marim, a kit én mindig úgy
szerettem, mintha a leányom lett volna. - Valamelyest hátralépett és
valóságos könnyek jelentek meg a szemeiben.

- Fr... fr... - köszörülte a torkát Andrejevics Nikolaj herczeg. - A
herczeg a növendéke... a fia nevében tesz néked ajánlatot. Akarsz-e
Kuragin Anatole herczeg felesége lenni, vagy nem? Te csak mondd meg:
igen vagy nem, - kiáltott föl, - azután én fentartom magamnak a jogot
arra, hogy a magam véleményét is elmondjam. Igen, a véleményemet és
csakis a véleményemet, - tette hozzá Andrejevics Nikolaj herczeg,
Vaszilij herczeghez fordulva, és bámulva az ő könyörgő pillantását. -
Igen vagy nem?

- Az én vágyam, batyuska, az, hogy soha se hagyjam el önt, és soha se
válasszam el az életemet az önétől. Én nem akarok férjhez menni, -
szólott a herczegnő teljes határozottsággal, s gyönyörű szemeivel hol
Vaszilij herczegre, hol az apjára nézett.

- Badarság, ostobaság! Badarság, badarság, badarság! - kiáltott föl
Andrejevics Nikoláj herczeg elkomorodva, megfogta a leánya kezét,
odahajlította magához, s nem csókolta meg, de a homlokát a homlokához
érintette, és úgy megszorította a kezét, melyet a kezében tartott,
hogy a herczegnő összeránczolta a homlokát és fölsikoltott. Vaszilij
herczeg fölállt.

- Kedvesem, mondhatom önnek, hogy ezt a perczet soha se fogom
elfelejteni, de édesem, nyújtson nekünk legalább némi reménységet
arra, hogy a szívét, ezt a jóságos és nagylelkü szívet,
megindíthassuk... Mondjon annyit, hogy: meglehet... A jövő olyan nagy.
Mondja: meglehet.

- Herczeg, a mit mondtam, az minden, a mi a szívemben van. Köszönöm
ezt a megtiszteltetést, de soha sem leszek az ön fiának a felesége.

- Akkor hát végeztünk kedvesem. Örülök, hogy láttalak. Menj a
szobádba, herczegnő, menj a szobádba, - szólott az öreg herczeg. -
Nagyon, nagyon örülök, hogy láttalak, - ismételte s megölelte Vaszilij
herczeget.

"Az én hivatásom egészen más", - gondolta magában Marja herczegnő, "az
én hivatásom az, hogy mások boldogsága, a szeretet és az önfeláldozás
boldogsága révén legyek boldog. S bármibe kerüljön is, megszerzem
szegény Amelie boldogságát. Olyan szenvedélylyel szereti őt. És olyan
mély megbánást érez. Mindent el fogok követni, hogy kettőjük
házasságát nyélbe üssem. Ha Anatole nem gazdag, én adok neki vagyont,
megkérem az apámat, megkérem Andrejt. Olyan boldog leszek, ha már férj
és feleség lesznek. Ő szegény olyan boldogtalan, olyan egyedülálló és
elhagyatott! És Istenem, mennyire szeretheti őt, ha képes volt magáról
ennyire megfeledkezni. Lehet, hogy én is csak ugyanazt cselekedtem
volna!..." - gondolta magában Marja herczegnő.



VI.

Rosztovék sokáig nem kaptak hírt Nikoluskáról; csak a tél derekán
kapott a gróf egy levelet, a melyen fölismerte a fia kezeírását... A
gróf, mikor a levelet megkapta, megszeppenve, szaporán és lehetőleg
észrevétlenül, lábujjhegyen besurrant a szobájába, bezárkózott és
elkezdett olvasni. Mihajlovna Anna mikor a levélről értesült (a mint
hogy mindenről tudott, a mi a házában történt), halk léptekkel bement
a grófhoz, s hol zokogva, hol nevetve találta őt a levéllel a kezében.

Mihajlovna Anna, mindamellett, hogy jobbra fordult a sora, még mindig
ott élt Rosztovéknál.

- Nos, kedves jó barátom? - szólalt meg Mihajlovna Anna szomorúan
kérdő hangon s a legmélyebb részvétre készen.

A gróf még jobban zokogott.

- Nikoluska... levél... meg vo-vo-volt... sebesülve... kedvesem...
megsebesült... grafinyuska... tiszt lett belőle... Istennek hála...
hogy' adjuk... tudtára... a grafinyuskának?...

Mihajlovna Anna odaült hozzá, a kendőjével letörülte az arczáról a
könnyeket és a levélről is, a mely tele volt mindkettőjük könnyeivel,
elolvasta a levelet, megnyugtatta a grófot és eltökélte, hogy ebédig,
illetve a téáig előkésziti a grófnét, tea után pedig, ha Isten is
megsegíti, elmond neki mindent.

Ebéd alatt Mihajlovna Anna a háború híreiről, Nikoluskáról beszélt, s
bár tudta, kétszer is megkérdezte, mikor jött tőle az utolsó levél, és
megjegyezte, hogy nagyon könnyen megeshetik, hogy ma is jön tőle hír.
S valahányszor a grófné ezekre a czélzásokra elkezdett nyugtalankodni
és aggodalmas pillantásokat vetett hol a grófra, hol Mihajlovna
Annára, az utóbbi minden feltűnés nélkül, jelentéktelen dolgokra vitte
át a szót. Natasa, a kiben az egész családban leginkább meg volt a
hangsúlyozások, pillantások és arczkifejezések mérlegelésének az
adománya, már az ebéd elejétől kezdve hegyezte a fülét és tudta, hogy
az apja és Mihajlovna Anna közt van valami, még pedig olyan valami, a
mi a fivérére vonatkozik, s hogy Mihajlovna Anna csak elő akarja a
dolgot készíteni. Minden merészsége ellenére is (Natasa tudta, hogy az
anyja milyen érzékeny volt minden olyan hír iránt, mely Nikoluskára
vonatkozott), nem tudta magát rászánni, hogy ebéd alatt kérdést
tegyen, s nyugtalanságában semmit sem evett, csak fészkelődött, rá se
hederítve a nevelőnője észrevételeire. Ebéd után aztán hanyatt-homlok
rohant Mihajlovna Anna után s a pamlagos szobában futtában a nyakába
borult.

- Nénikém, lelkem, mondja csak, mi történt?

- Semmi, lelkem.

- Nem, édes lelkem, galambom, kedvesem, én nem tágítok, mert tudom,
hogy maga tud valamit.

Mihajlovna Anna megcsóválta a tejét.

- Óh, te kópé, te! - mondotta.

- Levél jött Nikoluskától? Igazán! - kiáltott föl Natasa, leolvasván
Mihajlovna Anna arczáról az igenlő választ.

- No, de az Istenért, légy óvatos: tudod, hogy mennyire megijesztheti
ez az anyádat.

- Leszek, leszek, csak mondja el. Nem akarja? Jó, akkor elmegyek és
megmondom neki én.

Mihajlovna Anna rövid pár szóval elmondta Natasának a levél tartalmát,
de csak azzal a föltétellel, hogy nem szól róla senkinek.

- Nemesi becsületszavamra, - mondotta Natasa s keresztet vetett
magára, - nem szólok senkinek, - de legott elfutott Szonyához. -
Nikolenyka... megsebesült... levél... - mondotta diadalmasan és kitörő
örömmel.

- Nikolenyka! - kiáltott föl Szonya és elsápadt. Natasa csak akkor
érezte ennek a hírnek a fájdalmas voltát, mikor látta, hogy milyen
benyomást tett Szonyára.

Odarohant hozzá, megölelte és sírva fakadt.

- Csak könnyű sebet kapott, de tiszt lett belőle, s most már semmi
baja; a levelet is ő maga írta, - mondotta pityeregve.

- Ime világos, hogy ti, nők, mind olyan nyafkák vagytok, - jegyezte
meg Petya, a ki elszánt léptekkel járt föl és alá a szobában, - én
nagyon örülök, nagyon örülök, hogy a bátyám így kitüntette magát. Ti
mind mamlaszok vagytok, nem értetek semmihez sem. - Natasa a könnyein
keresztül elmosolyodott.

- Te nem olvastad a levelet? - kérdezte Szonya.

- Nem olvastam, de ő azt mondja, hogy semmi baja, s hogy már tiszt...

- Hála Istennek, - szólott Szonya s keresztet vetett magára. - De
lehet, hogy kijátszik. Gyerünk a mamához.

Petya némán járt föl s alá a szobában.

- Ha én Nikolenyka helyén volnék, még több francziát öltem volna meg,
- mondotta, - olyan szemtelenek! Annyit öltem volna meg belőlük, hogy
garmadába lehetett volna rakni őket, - folytatta Petya.

- Hallgass, Petya, de bolond is vagy te!...

- Nem én vagyok bolond, hanem bolondok azok, a kik minden semmiségért
elpityerednek, - mondotta Petya.

- Emlékszel rá, - kérdezte egyszerre Natasa, pillanatnyi hallgatás
után. Szonya elmosolyodott.

- Hogy emlékszem-e Nikolenykára?

- Nem, Szonya, de emlékszel-e rá jól, úgy, hogy mindenre emlékezzél, -
mondotta Natasa heves kézmozdulatokkal, nyilván a legkomolyabb
jelentőséget akarván kölcsönözni a szavainak. - Én is emlékszem
Nikolenykára, jól emlékszem, - mondotta. - De Boriszra nem emlékszem.
Teljességgel nem emlékszem...

- Hogy hogy'? Nem emlékszel Boriszra? - kérdezte Szonya csodálkozva.

- Nem, nem emlékszem, - azt tudom, hogy milyen, de nem emlékszem rá
úgy, mint Nikolenykára. Ő rá emlékszem, ha behúnyom is a szememet, de
Boriszra nem (lehunyta a szemeit), úgy van, nem látok semmit!

- Oh, Natasa! - mondotta Szonya elragadtatással és komolyan nézvén a
barátnőjére, mintha csak érdemtelennek tartaná őt arra, hogy meghallja
azt, a mit mondani akart, és mintha ezt másnak, olyasvalakinek
mondaná, a kivel nem lehet tréfálni. - Én megszerettem a bátyádat, s
bármi történjék is vele vagy én velem, egész életemben szeretni fogom.

Natasa csodálkozva, kíváncsi szemekkel nézett Szonyára és hallgatott.
Érezte, hogy az, a miről Szonya beszélt, igaz volt, s hogy csakugyan
van olyan szerelem, a minőről Szonya beszélt; de Natasa még semmi
ilyent nem tapasztalt. Elhitte, hogy lehetséges, de ő maga nem értette.

- Fogsz neki írni? - kérdezte. Szonya elgondolkozott. Vajjon írjon-e
Nikolajnak, s ha igen, hogyan, ez volt az a kérdés, mely őt gyötörte.
Most, a mikor már tiszt és sebesült hős volt, vajjon helyes volna-e az
ő részéről, ha őt magára, s mintegy azokra a kötelezettségekre
emlékeztetné, a melyeket ő vele szemben magára vállalt.

- Nem tudom, azt tartom, ha ő ír, én is írok neki, - mondotta pirulva.

- S nem fogsz szégyelni írni neki?

Szonya elmosolyodott.

- Nem.

- De én szégyenlek Borisznak írni, s nem is írok neki.

- Ugyan, mit szégyelsz rajta?

- Nem tudom. Restellem, szégyenlem.

- Én tudom ám, hogy miért szégyenli, - mondotta Petya, a kit sértett
Natasa első megjegyzése. - Azért, mert szerelmes volt abba a
pápaszemes kövérbe (így hívta Petya az ő névrokonát, az új Bezuchij
grófot); most meg ebbe az énekesbe szerelmes (Petya Natasa olasz
énekmesteréről beszélt); azért szégyenli hát magát.

- Petya, te buta vagy, - mondotta Natasa.

- Semmivel sem vagyok butább nálad, matyuska, - felelt a kilenczéves
Petya, akár csak egy vén brigadéros.

A grófnét az ebéd alatt Mihajlovna Anna czélzásai előkészítették.
Mikor visszament a szobájába s beleült egy karosszékbe, le nem vette a
szemét fiának a burnótszelenczére festett képéről, s kicsordultak
szeméből a könnyek. Mihajlovna Anna, kezében a levéllel lábújjhegyen
bejött a szobába és megállt.

- Ne jőjjön be, - szólt oda az öreg grófnak, a ki ott ballagott
mögötte; - majd később, - s betette maga után az ajtót. A gróf
odaillesztette a fülét a zárhoz s elkezdett hallgatózni.

Eleinte fölváltva hallotta mindkettőjük hangját, majd egyedül a
Mihajlovna Annáét, mely hosszú beszédet tartott, azután egy sikoltást,
utána hallgatást, majd megint örömteljesen megszólalt mind a két hang,
utána léptek zaja, és Mihajlovna Anna kinyitotta előtte az ajtót.
Mihajlovna Anna arczán a sebész büszke kifejezése ült, a ki csak az
imént végzett be sikerrel egy műtétet, s most bebocsátja a közönséget,
hogy művészetét méltányolhassa.

- Megtörtént! - mondotta a grófnak s ünnepélyes mozdulattal rámutatott
a grófnéra, a ki egyik kezében az arczképes burnótszelenczét, a
másikban a levelet tartotta s hol az egyikhez, hol a másikhoz
szorította oda az ajkát. Mikor a grófot megpillantotta, kezet nyújtott
neki, magához ölelte kopasz fejét, s ezen a kopasz fejen keresztül
megint rápillantott a levélre és az arczképre, s hogy megcsókolhassa
őket, könnyedén eltolta magától a kopasz fejet. Vjera, Natasa, Szonya
és Petya mind bejöttek a szobába és elkezdődött az olvasás. A levélben
röviden le volt írva a hadjárat és az a két ütközet, a melyben
Nikoluska résztvett, azután a tisztté való előléptetés, végül pedig
az, hogy az apácska és a mamácska kezét csókolva, kéri áldásukat,
Vjerát, Natasát és Petyát pedig szintén csókoltatja. Ezenkívül üdvözli
monsieur Schellinget és madám Schoss-t, meg a dadát, kéri továbbá,
hogy csókolják meg helyette a drága Szonyát, a kit még mindig
egyformán szeret, s a kire még mindig oly szívesen emlékszik vissza.
Szonya, mikor ezt hallotta, úgy elpirult, hogy a könnyek is
kicsordultak a szeméből. És nem bírván kiállani a rámeresztett
tekinteteket, kifutott a terembe, össze-vissza futkosott, keringett,
és a szoknyáját, mint valami léggömböt felfújván, pirosan és
mosolyogva letelepedett a földre. A grófné sírt.

- Miért sír, mamácska? - kérdezte Vjera. - Mindazon, a mit ír, csak
örülni lehet, nem pedig sírni.

Ez tökéletesen igaz volt, de azért a gróf, a grófné, Natasa és
valamennyien szemrehányó pillantást vetettek rá. "Ugyan kire ütött!" -
gondolta magában a grófné.

Nikoluska levelét százszor is elolvasták, és azoknak a kiket méltóknak
tartottak arra, hogy a tartalmát szintén megösmerjék, be kellett
menniök a grófnéhoz, a ki a világért ki nem adta volna a kezéből a
levelet. Jöttek a nevelők, a dadák, Mityenka és néhány ösmerős, és a
grófné mindannyiszor új gyönyörűséggel olvasta föl a levelet, s a
levél nyomán mindannyiszor újabb erényeket födözött föl az ő
Nikoluskájában. Milyen furcsa és szokatlanul örömteljes gondolat volt
neki az, hogy az ő fia, - az a fia, a ki húsz esztendővel ezelőtt alig
észrevehetően megmozdult benne apró tagocskáival, az a fiú, a ki miatt
összeveszett a gróffal, az a fia, a ki előbb tudta a körté-t
kimondani, mint a babá-t, hogy ez a fia most ott van valahol messze
földön, idegen környezetben, mint férfias katona, a ki egyedül, minden
segítség és támogatás nélkül végzi az ő férfias kötelességét. Az az
általános, évszázados tapasztalás, mely azt mutatta, hogy a gyerekek a
bölcsőtől szinte észrevétlenül jutnak el a férfiasság határáig, a
grófnéra nézve nem létezett. Az ő fia megférfiasodásának minden
mozzanata épp oly szokatlannak látszott előtte, mintha nem is lett
volna az a sok millió és millió ember, a ki idővel szintúgy
megférfiasodott. Valamint húsz esztendővel ezelőtt nem hitte volna,
hogy ez a csöpp teremtés, a ki ott élt valahol az ő szíve alatt,
valamikor ordítani, szopni, sőt beszélni fog, épp úgy most is szinte
hihetetlennek látszott előtte, hogy ugyanaz a kis teremtés azzá az
erőteljes, bátor férfivá, a fiúk s az emberek példányképévé
fejlődhetett, a mivé e szerint a levél szerint fejlődött.

- Micsoda styl, milyen kedvesen ír le mindent! - jegyezte meg,
miközben a levél leíró részeit olvasta. - És micsoda lélek! Magáról
semmit... semmit! De valami Deniszovról igen, pedig ő, ő bizonyára
bátrabb valamennyiüknél. Semmit sem ír a szenvedéseiről. Micsoda szív!
Mennyire ráösmerek! És hogy megemlékezett mindannyiunkról! Senkiről se
feledkezett meg. Én mindig, mindig mondtam, még mikor ekkorka volt ni,
mindig mondtam...

Heteken keresztül az egész ház a Nikoluskának szóló levelek
kieszelésével, fogalmazásával és tisztázásával volt elfoglalva; a
grófné felügyelete alatt és a gróf szorgalmazására halomra gyüjtötték
az újonnan kinevezett tiszt felruházásához és fölszereléséhez
szükséges pénzt és holmit. Mihajlovna Anna, mint afféle ügyes asszony,
még a levelezés terén is tudott magának kiváltságokat szerezni a
hadseregnél. Módjában volt a leveleit egyenesen Pavlovics Konstantin
herczeghez, a testőrség parancsnokához küldeni el. Rosztovék abban
voltak, hogy az orosz testőrség külföldön teljesen elegendő czim, és
hogy ha a levél eljut a testőrség parancsnokának, a nagyherczegnek a
kezébe, semmi ok sincsen rá, hogy el ne jusson a pavlogradi ezredbe
is, a melynek ott kellett lennie valahol a közelben; azért
elhatározták, hogy a leveleket és a pénzt a nagyherczeg futárja által
elküldik Borisznak, ő pedig majd csak a kezébe juttatja Nikoluskának.
Volt ott levél az öreg gróftól, a grófnétól, Petyától, Vjerától,
Natasától és Szonyától és végül még 6000 rúbel a felruházkodásra, nem
is szólva mindenféle egyéb holmiról, a melyet a gróf küldött a fiának.



VII.

Kutuzov hadereje, mely Olmütz körül táborozott, november 12-ikén
nagyban készülődött az orosz és az osztrák uralkodó előtt másnapra
kitüzött csapatszemlére. A testőrség, mely csak az imént érkezett meg
Oroszországból, Olmütztől tizenöt versztnyire hált meg, és másnap
délelőtt tíz órakor egyenesen a szemlére érkezett meg az olmützi mezőre.

Rosztov Nikolaj aznap levelet kapott Borisztól, a melyben arról
értesíti őt, hogy az izmaili ezred Olmütztől tizenöt versztnyire fog
meghálni, s hogy várja őt, hogy leveleket és pénzt adjon át neki.
Rosztovnak most, a mikor a csapatok a menetelés után Olmütz alatt
megpihentek, s mindenféle csábító holmit kinálgató, jól fölszerelt
markotányosok és osztrák zsidók lepték el a tábort, különösen nagy
szüksége volt pénzre. A pavlogradiaknál egymást érték a lakmározások,
a kitüntetettek ünneplései és az Olmützbe, a szép magyar Karolinához
való berándulások, a ki ott női kiszolgálással fogadót nyitott.
Rosztov nemrég ünnepelte zászlótartóvá történt előléptetését, megvette
Deniszov lovát, a Beduint, s nyakig el volt adósodva úgy a
bajtársainál, mint a markotányosoknál. Mikor Borisz levelét megkapta,
Rosztov egy társával bement Olmützbe, megebédelt, megivott egy palaczk
bort s egyedül elment a testőr-táborba, hogy ott gyermekkori pajtását
fölkeresse. Rosztovnak még nem volt rá ideje, hogy egyenruházatát
beszerezze. A katonai érdemkereszttel díszített, piszkos
hadapród-zubbony, az ülepén fényes bőrrel bevont lovaglónadrág és
bojtos tisztikard volt rajta; a ló, a melyet lovagolt, a Don vidékéről
való volt, melyet útközben vásárolt egy kozáktól; gyűrött
huszársapkája kaczkiásan oldalt és hátra volt csapva. Az izmaili ezred
tábora felé közeledvén, azon tűnődött, hogy' meg fogja lepni Boriszt
és testőrtársait a tűzkeresztség jeleit magánviselő, harczias és
huszáros megjelenésével.

A testőrség úgy tette meg az egész menetelést, mint valami sétát, és
roppant nagyra volt a tisztaságával és a fegyelmezettségével. A napi
menetelések rövidek voltak, a bornyúikat szekerek vitték utánuk, s a
tisztek számára az osztrák hatóságok minden pihenésnél pompás
ebédekről gondoskodtak. Az ezredek zeneszóval vonultak ki s be a
városokba, s az egész menetelés alatt (a mire a testőrök különösen
büszkék voltak), az emberek a nagyherczeg parancsára díszlépésben
mentek, a tisztek pedig a helyükön gyalogoltak. Borisz egész idő alatt
Berg mellett volt, a kit azóta századparancsnokká léptettek elő. Berg,
a ki a menetelés alatt kapta a keze alá a századot, pontosságával és
kötelességtudásával rászolgált föllebbvalóinak a bizalmára és anyagi
viszonyait is igen előnyösen rendezte; Borisz a menetelés alatt sok
olyan emberrel került össze, a ki hasznára lehetett és Pierre
ajánlólevele révén Bolkonszkij Andrej herczeggel is megösmerkedett, a
ki által azt remélte, hogy sikerülni fog neki a főparancsnok
törzskarába is bejutni. Berg és Borisz, tisztán és szabályosan
kiöltözve, s az utolsó napi menetelés fáradalmai után pihenve ültek a
számukra kijelölt csinos szobában, s egy kerek asztalnál sakkoztak.
Berg a két térde közt fogta füstölgő pipáját. Borisz veleszületett
rendszereteténél fogva, finom fehér újjaival gúla alakban fölállította
a figurákat, s a bajtársa arczát fürkészve várta, hogy húzzon,
miközben kizárólag a játékra gondolt, a mint hogy mindig csakis arra
gondolt, a mivel éppen foglalkozott.

- Nos, vajjon hogy' mászik ki ebből? - mondotta.

- Rajta leszek, hogy kimásszam, - felelt Berg s hozzányúlt egy
paraszthoz, melyet azonban csakhamar megint eleresztett.

Ekkor kinyilt az ajtó.

- No végre itt van! - kiáltott föl Rosztov. - És Berg is itt van! Óh,
ti, petits enfants, allez coucher dormir. - kiáltott föl, ismételvén
az egykori dada szavait, a melyeken valamikor Boriszszal együtt oly
jókat kaczagtak.

- Batyuski, hejh, de megváltoztál! - Borisz fölkelt, hogy Rosztovot
fogadja, de még ekkor se feledkezett meg róla, hogy a leesni készülő
sakkfigurákat fölfogja és a helyükre visszategye, s meg akarta ölelni
a barátját, Nikolaj azonban kitért előle. A fiatalságnak azzal a
különös érzésével, mely fél a járt utaktól, és nem akarván másokat
utánozni, a maga módja szerint valami eredeti és új formában akar az
érzelmeinek kifejezést adni, akárhogy' csak nem úgy, a hogy az olykor
alakoskodó öregebbek szokták, Nikolaj is valami teljesen új dolgot
akart csinálni, mikor a barátjával találkozott, valahogy' meg akarta
csípni, meg akarta lökni Boriszt, de semmiképpen sem akart vele
összecsókolkozni, mint a hogy' mások szoktak. Borisz ellenben a
legnagyobb nyugalommal és szívélyességgel megölelte és háromszor
megcsókolta Rosztovot.

Csaknem félév óta nem látták egymást, és abban a korban, a mikor a
fiatal emberek első lépéseiket teszik az életben, mindaketten óriási
változásokat, s annak a társaságnak, a melyben első lépéseiket tették,
egészen új tükröződéseit födözték fel egymásban. Utolsó találkozásuk
óta mindaketten nagyot változtak, s mindaketten iparkodtak egymás
előtt a bennük végbement változásokat minél hamarosabban fölfedezni.

- Óh, ti átkozott parkett-taposók! Olyan tiszták, olyan üdék vagytok,
akár sétáról jönnétek, nem úgy, mint mi szegény csapatbéliek, -
szólott Rosztov Borisz előtt teljesen új bariton hangon és katonai
mozdulatokkal, miközben sárral befröcsölt lovaglónadrágjára mutatott.
Rosztov hatalmas hangjára még a német háziasszony is bedugta a fejét
az ajtón.

- Talán bizony csinos? - kérdezte hunyorgatva.

- Mit orditasz úgy! Megijeszted őket, - szólott Borisz. - Mára még nem
is vártalak, - tette hozzá. - Csak tegnap küldtem neked Kutuzov egyik
ösmerős segédtisztje, Bolkonszkij által azt a levelet. Nem gondoltam,
hogy olyan hamarosan átadja... Nos hát, hogy' vagy, mit csinálsz?
Keresztülmentél már a tűzkeresztségen? - kérdezte Borisz.

Rosztov, a nélkül, hogy felelt volna, megrázta a kabátja zsinórján
függő Szent-György-rendet, s felkötött karjára mutatva, mosolyogva
nézett Bergre.

- A mint látod, - mondotta.

- No tessék, csakugyan! - szólott Borisz mosolyogva; - de mi is derék
egy menetelést csináltunk ám. A mint tudod, ő fensége állandóan a mi
ezredünknél tartózkodott, úgy, hogy részünk volt minden előnyben és
kényelemben. Micsoda fogadtatások voltak Lengyelországban, micsoda
ebédek és bálok, - el se tudom mondani. És a czárevics az ezred minden
tisztje iránt rendkívül kegyes volt.

S a két jóbarát elkezdett egymásnak mesélni, egyik az ő huszáros
dorbézolásairól s a tábori életről, a másik pedig a magasállású
személyiségek mellett teljesített szolgálat kellemetességeiről stb.

- Óh, a testőrség! - szólott Rosztov. - De hallod-e, küldj el egy kis
borért.

Borisz összeránczolta a homlokát.

- Ha éppen mindenáron akarod, - mondotta, és az ágyához lépve elővette
a tiszta párnák alól a bugyellárisát és megparancsolta, hogy hozzanak
bort. - Neked is át kell adnom a pénzedet és a leveleidet, - tette
hozzá.

Rosztov fogta a leveleket, s a pénzt a pamlagra dobva mindkét kezével
rákönyökölt az asztalra és elkezdett olvasni. Miután pár sort
olvasott, bosszúsan nézett Bergre. A pillantásával találkozván,
Rosztov a levéllel eltakarta az arczát.

- Hanem pénzt, azt jócskán küldtek, - jegyezte meg Berg, a pamlagon
lesüppedő, nehéz bugyellárisra pillantva. - Lám, mi csak a
fizetésünkből tengődünk, gróf.

- Lássa, kedves Berg, - mondotta Rosztov, ha maga levelet kapna
hazulról, vagy valakivel találkoznék, a kitől szeretne egyet-mást
megtudni, és én is ott volnék, tüstént elmennék, csak hogy önt ne
zavarjam. Hallja, menjen el hát, menjen el hát valahová, akár a
pokolba! - kiáltott föl és legott vállon fogta őt, miközben gyöngéden
a szeme közé nézett és nyilván enyhíteni akarván szavainak a
gorombaságát, hozzátette: - tudja, lelkem, ne haragudjék, én a
szívemből beszélek, mint afféle régi, jó ösmerősömmel.

- Hagyja, kérem, gróf, hiszen én tökéletesen értem, - szólott Berg
kellemetlen torokhangon és fölkelt.

- Menjen csak be a háziakhoz: hívták, - tette hozzá Borisz.

Berg magára kapta kifogástalanul tiszta kabátját, a tükör előtt a
halántékán fölkunkorította a haját, mint a hogy' Pavlovics Alexandr
viselte, és Rosztov pillantásából meggyőződvén róla, hogy a kabátja
feltünt neki, kellemes mosolylyal kiment a szobából.

- Oh, milyen marha is vagyok én! - kiáltott föl Rosztov a levél
olvasása közben.

- No, mi az?

- Oh, milyen disznó is vagyok én, hogy egyetlen egyszer sem írtam
nekik és úgy rájok ijesztettem! Oh, milyen disznó vagyok! - ismételte
hirtelen elpirulva. - Nos, hát küldd el már Gavrila-t borért! Jó, jó,
csak rajta! - mondotta.

A szülők levelébe bele volt zárva még egy Bagration herczeghez szóló
ajánlólevél is, melyet a grófné Mihajlovna Anna tanácsára néhány
ösmerőse révén kapott s azzal küldötte el a fiának, hogy juttassa el
rendeltetési helyére és használja föl.

- Micsoda ostobaság! Kell is nekem, - szólott Rosztov s az asztal alá
dobta a levelet.

- Miért dobod el? - kérdezte Borisz.

- Valami ajánlólevél, ördög tudja, mi van benne!

- Miért? - mondotta Borisz, miközben fölvette a levelet s elolvasta a
czímzést: - Erre a levélre még nagy szükséged lehet.

- Nincs nekem szükségem semmire, segédtisztnek úgy se megyek el senki
fiához.

- Ugyan miért? - kérdezte Borisz.

- Lakájszolgálat!

- Úgy látom, még mindig a régi ábrándozó vagy, - szólott Borisz
fejcsóválva.

- Te meg még mindig a régi diplomata. De hiszen nem erről van szó...
De te, mit csinálsz te? - kérdezte Rosztov.

- A mint látod. Eddig jól megy minden: de bevallom, nagyon szeretnék
segédtiszt lenni, hogy itt hagyhatnám a csapatszolgálatot.

- Miért?

- Azért, mert ha már az ember a katonai pályára adta magát, iparkodnia
kell lehetőleg minél fényesebb előmenetelre.

- Igen, no lám! - mondotta Rosztov, de nyilván más valamire gondolt.
Merően kérdő pillantással nézett a barátja szemébe, s nyilván
hasztalanul kereste benne valami kérdésnek a megoldását.

Az öreg Gavrila behozta a bort.

- Ne küldjek el most Karlycs Alfonzért? - szólott Borisz. - Ő majd
iszik veled, én nem tudok.

- Csak küldj el, küldj el! De vajjon miféle ez a német? - kérdezte
Rosztov lenéző mosolylyal.

- Nagyon, de nagyon derék, becsületes és kellemes ember, - felelt
Borisz.

Rosztov még egyszer merően Borisz szeme közé nézett és fölsóhajtott.
Berg visszatért, s a palaczk bor mellett hamarosan fölvidult a három
tiszt társalgása. A testőrök a menetelésükről s arról beszéltek
Rosztovnak, hogy' ünnepelték őket Oroszországban, Lengyelországban és
a külföldön. Beszéltek a parancsnokuk, a nagyherczeg szokásairól és
viselt dolgairól, adomákat elevenítettek föl a jóságáról és
lobbanékonyságáról. Berg, mint rendesen, a mikor nem ő róla volt szó,
hallgatott, de a nagyherczeg lobbanékonyságáról szóló adomák közben
élvezettel mondta el, hogy Galicziában egyszer sikerült a
nagyherczeggel beszélnie, a mikor a csapatok fölött szemlét tartott és
ugyancsak haragudott szabályellenes mozdúlataik miatt. Arczán kellemes
mosolylyal mesélte el, hogy a nagyherczeg, a ki rendkívül haragos
volt, odajött hozzá, elkiáltotta magát: "arnóták" (arnóták - ez volt a
nagyherczeg kedvencz fölkiáltása, a mikor dühös volt) és maga elé
idézte a századparancsnokot. Higyje el, gróf, én legkevésbbé sem
ijedtem meg, mert tudtam, hogy igazam van. Tudja, gróf, én minden
kérkedés nélkül elmondhatom, hogy az ezredparancsokat mind könyv
nélkül tudom, s a szolgálati szabályzatot is úgy ösmerem, akár a
Miatyánk-ot. Éppen azért az én századomban semmiféle mulasztás se
szokott előfordulni. Így azután a lelkiismeretem is nyugodt.
Jelentkeztem. (Berg fölállt s megmutatta, hogy a sipkájához emelt
kézzel hogy' jelentkezett. És csakugyan bajos lett volna az arczán
több tiszteletet és nyugalmat egyesítenie.) Ő azután elkezdett
gyötörni, gyötörni s - mint mondani szokás, - szinte halálra gyötört,
emlegette az arnótákat, az ördögöt, Szibériát, - mondotta Berg élénk
mosolylyal. - Én, tudván, hogy igazam van, hallgatok, nincs igazam,
gróf? "Nos tán megnémultál, vagy mi?" - ordított reám. Én csak
hallgattam tovább. Mit gondol, gróf, mi történt erre? Másnap még csak
kihallgatásra se voltam idézve; lám, mit nem tesz az, ha az ember nem
veszti el a fejét. Úgy bizony, gróf, - mondotta Berg s pipára
gyújtván, elkezdett karikákat eregetni.

- Bíz' ez derék, - jegyezte meg Rosztov mosolyogva; de Borisz
észrevevén, hogy Rosztov gúnyolódni készült Bergen, ügyesen másra
vitte át a szót. Megkérte Rosztov-ot, beszélje el, hogy' és hol kapta
a sebét. Rosztovnak ez kellemes volt s beszédközben mind jobban
nekihevülve elkezdett mesélni. Elmondta nekik az egész schöngrabeni
ütközetet, tökéletesen úgy, a mint egy ütközet lefolyását, azok, a kik
benne résztvettek, el szokták mondani, vagyis úgy, a hogy' szerették
volna, hogy történt légyen, úgy, a mint másoktól hallották, úgy, a
mint szebben hangzott, de éppenséggel nem úgy, a hogy történt. Rosztov
igazságszerető fiatal ember volt, s szándékosan a világért se hazudott
volna. Azzal a szándékkal kezdett bele az elbeszélésébe, hogy úgy fog
elmondani mindent, a mint történt, de észrevétlenül, önkéntelenül és
elkerülhetetlenül is a valótlanságok közé tévedt. Ha ő most ezeknek a
hallgatóinak, a kik, mint ő is, már számtalanszor hallották egyes
rohamoknak a leírását és immár határozott fogalmat alkottak maguknak
arról, voltaképpen mi is az a roham, s így most is ugyanilyen leírásra
számítottak, ha ő most ezeknek a tiszta valóságot mondta volna el,
vagy nem hittek volna neki, vagy, a mi még rosszabb, azt hitték volna,
hogy Rosztov maga volt az oka annak, hogy nem történt meg vele az, a
mi a lovas rohamok elbeszélőivel rendesen meg szokott történni. Nem
mondhatta el nekik olyan egyszerűen, hogy valamennyien elkezdtek
vágtatni, s lebukott a lóról, kificzamította a karját és minden erejét
összeszedve befutott az erdőbe a francziák elől. Ezenkívül ahhoz, hogy
mindent úgy mondjon el, a hogy történt, erőszakot kellett volna
elkövetnie magán, hogy csakis olyasmit mondjon el, a mi tényleg meg is
történt. Az igazat elmondani rendkívüli nehéz; és fiatal emberek
ritkán képesek rá. Ők valami olyan elbeszélésre számítottak, hogy
egész lénye tűzben égett, szinte magánkívül, mint a zivatar száguldott
neki egy négyszögnek, jobbra, balra vagdalkozva, keresztültörte magát
rajta, miközben a kardja megízlelte a húst, végre tehetetlenül
összeroskadt, s több eféle. És ő csakugyan ilyeneket is beszélt nekik.

Elbeszélése kellő közepén, a mikor így szólt: "Fogalmad se lehet róla,
a vadságnak micsoda furcsa érzése fogja el az embert egy roham alatt",
belépett a szobába Bolkonszkij Andrej herczeg, a kit Borisz már várt.
Andrej herczeg szerette fiatal emberekkel szemben a pártfogót adni,
mert hízelgett neki az, hogy ő hozzá fordultak támogatásért, s
minthogy jóindulattal volt Borisz iránt, a ki meg tudta magát
kedveltetni nála, teljesíteni akarta a fiatal ember kívánságát.
Kutuzovtól holmi iratokkal a czárevicshez küldetvén, abban a
reményben, hogy egyedül találja őt, benézett hozzá. Mikor a szobába
lépve megpillantotta a hadi élményeivel kérkedő csapat-huszárt (az
effajta embereket Andrej herczeg nem szenvedhette), szívélyesen
rámosolygott Boriszra, összeránczolta a homlokát, ráhunyorított
Rosztovra, és könnyedén meghajtván magát, fáradtan és lomhán leült a
pamlagra. Kellemetlen volt neki, hogy ilyen rossz társaságba tévedt.
Rosztov, mikor ezt észrevette, bosszankodni kezdett. De azért mindegy
volt neki, végre is egy idegen emberről volt szó. De rápillantván
Boriszra, azt látta, mintha kissé az is szégyelné az ő jelenlétét. És
Andrej herczeg kellemetlen és gúnyos hangja, valamint amaz általános
lenézés ellenére is, a melylyel Rosztov a maga felfogása szerint
mindezek iránt a törzsbéli segédtisztecskék iránt viseltetett, a
kikhez a most belépett Andrej is nyilván tartozott, zavarba jött,
elpirult és elhallgatott. Borisz megkérdezte, mi újság a vezérkarnál,
és vajjon mi hír a további tervekről.

- Alkalmasint vonulunk előre, - felelt Bolkonszkij, idegenek előtt
nyilván nem akarván többet mondani. Berg fölhasználta az alkalmat,
hogy különös udvariassággal megkérdezze, vajjon a csapatszolgálatban
lévő századparancsnokoknak csakugyan kettős takarmányátalányt adnak-e
ezentúl, mint a hogy' híre jár? Andrej herczeg erre mosolyogva azt
felelte, hogy ő az ilyen fontos állami intézkedésekről nem mondhat
ítéletet, mire Berg derülten elmosolyodott.

- Az ön dolgáról, - fordult oda Andrej herczeg megint Boriszhoz, -
majd később beszélünk, - s egy pillantást vetett Rosztovra.

- Jőjjön el hozzám a szemle után, meg fogunk tenni mindent, a mi csak
lehetséges. - És a szobában körülnézvén, odafordult Rosztovhoz, a
kinek bosszankodásba átcsapó leküzdhetetlen, szinte gyermekes zavarát
még arra se tartotta érdemesnek, hogy észrevegye, és így szólt: - Ön,
úgy látszik, a schöngrabeni ütközetről beszélt? Ott volt talán?

- Ott voltam, - felelt Rosztov bosszúsan, mintha ezzel akarta volna a
segédtisztet megsérteni. Bolkonszkij észrevette a huszár epés
hangulatát, mely mulatságosnak tetszett neki. Könnyed lenézéssel
elmosolyodott.

- Igen! Mostanában sok mesét hallani erről az ütközetről.

- Mesét, igen! - szólalt meg Rosztov emeltebb hangon, s hirtelen
nekidühödt szemekkel nézett, hol Boriszra, hol Bolkonszkijra, - igen
sok mesét hallani, de a mi meséinknek, azok meséinek, a kik ott voltak
az ellenség kereszttüzében, a mi meséinknek van sulyuk, azoknak pedig,
a melyeket azoktól a vezérkarbeli tacskóktól hallani, a kik
egyre-másra kapják a kitüntetéseket, a nélkül, hogy bármit is
tennének, - nincsen.

- És a kik közé ön szerint én is tartozom? - szólott Andrej herczeg
nyugodtan és feltűnően szívélyes mosolylyal.

Ekkor a harag s a Bolkonszkij nyugodtsága iránt volt tisztelet
érzésének valami sajátszerű vegyüléke vett erőt Rosztov lelkén.

- Én nem önről beszélek, - mondotta, - én önt nem ösmerem és,
bevallom, nem is akarom ismerni. Én csak egész általánosságban a
vezérkariakról beszélek.

- Én pedig a következőket mondom önnek, - szakította őt félbe Andrej
herczeg, a hangjában valami különös erő kifejezésével. - Ön engem meg
akar sérteni, s abban kész vagyok önnel egyetérteni, hogy ezt, ha
nincs elég tisztelettel önmaga iránt, nagyon könnyen meg is teheti, de
viszont azt is beláthatja, hogy nagyon rosszul választotta meg erre az
időt és a helyet. A legközelebbi napokban egy nagy és sokkal komolyabb
párbaj előtt fogunk állani valamennyien, s ezenkívül Drubeczkoj, a ki
azt mondja, hogy önnek régi barátja, legkevésbbé sem oka annak, hogy
az én ábrázatomat az a csapás érte, hogy önnek nem sikerült
megtetszenie. Egyébiránt, - mondotta, miközben fölkelt, - ön tudja a
nevemet s azt is tudja, hol találhat; de ne feledje, - tette hozzá, -
hogy én sem magamat, sem önt legkevésbbé sem érzem sértve s mint önnél
idősebb ember, azt a tanácsot adom önnek, hogy az egész dolgot hagyja
következmények nélkül. Tehát pénteken, a csapatszemle után, várom önt,
Drubeczkoj, a viszontlátásra, - kiáltotta Andrej herczeg s
mindkettőjüket üdvözölve, kiment.

Rosztovnak csak akkor jutott eszébe, mit kellett volna felelnie, mikor
Andrej herczeg már kiment. S most még jobban felbosszankodott azon,
hogy azt elfelejtette neki megmondani. Rosztov azonnal elővezettette a
lovát, s miután Borisztól szárazon elbúcsúzott, elment haza. Vajjon
elmenjen-e holnap a főhadiszállásra és kihívassa azt a pökhendi
segédtisztet, vagy csakugyan annyiban hagyja a dolgot? - ez volt az a
kérdés, mely őt egész úton foglalkoztatta. Majd bosszúsan gondolt rá,
milyen gyönyörűséggel nézné ennek az apró, gyönge, de büszke embernek
a rémületét a pisztolya csöve előtt, majd meg csodálkozva érezte, hogy
mindazok közül az emberek közül, a kiket csak ösmert, senkit sem
szeretne annyira barátjának, mint azt a gyűlöletes kis segédtisztecskét.



VIII.

A Borisz és Rosztov találkozását követő napon megvolt az osztrák és az
orosz csapatok fölött a tervezett csapatszemle, a melyben az
Oroszországból újonnan érkezett, meg a Kutuzov vezetése alatt a
hadjáratból visszatért csapatok egykép résztvettek. Ezt a szemlét a
két császár, az orosz a trónörökös czárevicscsel, és az osztrák egy
főherczeggel, tartotta a körülbelül nyolczvanezer főnyi szövetséges
hadsereg fölött.

A gondosan kinyalt és kiöltözött csapatok már kora reggel kezdtek
felvonulni és elhelyezkedtek a vár előtt elterülő térségen. Majd
kibontott zászlók alatt ezer és ezer láb és szurony vonult föl s a
tisztek vezényszavára megállt, ide s tova kanyargott és kisebb-nagyobb
közökkel sorakozott, miközben másféle egyenruhába öltözött gyalogos
csapatokat került meg; majd egyenletes dobogással és fegyverzörgéssel
kék, piros és zöld egyenruhában, fekete, pej és szürke lovakon, vídám
zeneszó mellett, megjelent a lovasság; majd pedig a mozdonyokon
remegő, kifényesített és csillogó ágyúinak érczes hangjával,
kanócz-illatot terjesztve gördült be a gyalogság és a lovasság közé a
tüzérség, s felállott a számára kijelölt helyen. Nemcsak a
rendjelekkel és szolgálati övekkel ékes, teljes díszbe öltözött
tábornokok, szinte a lehetetlenségig befűzött köpczös derekukkal, s
vörös és a galléraik által fölpeczkelt nyakaikkal, nemcsak a kikent és
kifent tisztek, de minden ló, mely úgy meg volt tisztítva, hogy
csillogott a szőre mint az atlasz, és nedves sörényének minden szála
szinte külön volt kifésülve, mind érezte, hogy most valami olyan
jelentőségteljes és ünnepélyes esemény következik, a minek a fele se
tréfa. Tábornokok és közkatonák egyaránt érezték a maguk semmiségét és
tudatában voltak annak, hogy ők csak egy-egy porszem az embereknek
ebben a tengerében, de egyúttal ennek a nagy egésznek egy-egy
részecskéjeként érezvén magukat, hatalmuknak is tiszta tudatában voltak.

Már kora reggel elkezdődött a megfeszített sürgés-forgás és
készülődés, tíz órára pedig rendben volt minden, mint a parancsolat.
Az óriási térségen sűrűn álltak egymás mögött a sorok. Az egész
hadsereg három vonalon volt fölállítva. Legelől a lovasság, mögötte a
tüzérség és leghátul a gyalogság.

A csapatok sorai közt utczához hasonló közök voltak. Ennek a
hadseregnek három része: a Kutuzov-féle sereg (melynek jobb szárnyán a
legelső vonalon álltak a pavlogradiak), az Oroszországból érkezett
tábori és tüzércsapatok és az osztrák csapatok élesen el voltak
egymástól különítve. De valamennyien egy vonalban, egyforma rendben és
egységes vezetés alatt állottak.

Mint a lombok közt a szél, úgy morajlott tova az izgatott suttogás:
"Jönnek! Jönnek!" - ijedt hangok hallatszottak, s a csapatokon mind
végighömpölygött az utolsó előkészületek hulláma.

Olmütz felől egy közeledő csoport bukkant föl a szemhatáron.
Ugyanekkor, bár szélmentes nap volt, egy hirtelen támadt szélroham
könnyed áramlata suhant végig a hadseregen, mely alig-alig hogy
megimbolygatta a lándzsák zászlócskáit s a rúdjaik körül csavarodó
kibontott zászlókat. Úgy tetszett, mintha ezzel a könnyed mozgással
maga a hadsereg adott volna kifejezést az uralkodók közeledésén érzett
örömének. Megcsendült egy hang: - "Vigyázz!" Utána, mint a hajnali
kakasszó, minden oldalról ismétlődtek a hangok. És azután egyszeriben
elcsendesült minden.

Csak a lovak topogása hallatszott a halálos csöndben. A két császár
kíséretének a lovaié. Az uralkodók odaértek az egyik szárnyhoz s
megharsantak az első lovasezred kürtöseinek a hangjai s a díszjelet
fújták. Úgy tetszett, mintha nem is a kürtösök fujták volna, hanem az
uralkodók megérkezése felett való örömében maga a hadsereg adta volna
ki magából ezeket a hangokat. Ezek közül a hangok közül egyedül csak
Alexandr czár fiatal és gyöngéd hangja vált ki tisztán kivehetően.
Néhány üdvözlő szót mondott, mire az első ezred hurrá-t! kiáltott, még
pedig olyan hosszasan, siketítően és örömteljesen, hogy maguk az
emberek is szinte megszeppentek annak a tömegnek az erejétől és
sokaságától, a melynek ők is alkotórészei voltak.

Rosztov, a ki a Kutuzov-féle sereg valamelyik első sorában állott, a
melyhez az uralkodó legelőször lépett oda, ugyanazt az érzést
tapasztalta, mint ennek a hadseregnek minden embere, az
önfeledtségnek, az erő büszke tudatának, és az az iránt való
ragaszkodásnak az érzését, a kinek ez az ünnepély köszönhető volt.

Érezte, hogy ennek az embernek egyetlen szavától függött az, hogy ez
az egész óriási tömeg (és ő is, mint a tömeg egyik kis porszeme) tűzbe
vagy vízbe, bűnbe, halálba vagy a legnagyobb hősiességbe rohanjon, és
éppen azért lehetetlen volt nem remegnie s meg nem dermednie ennek a
közeledő szónak a várakozásában.

- Hurrá! Hurrá! Hurrá! - harsant fel minden oldalról s egyik ezred a
másik után a díszjel, majd a hurrá hangjaival fogadta az uralkodót. A
díszjelre megint hurrá, és megint hurrá következett, mely mind
fokozottabb erővel olvadt bele a siketítő zsivajba.

Az uralkodó megérkezése előtt, a maga hangtalanságában és
mozdulatlanságában, minden egyes ezred valami élettelen testnek
látszott; de alig hogy az uralkodó odaérkezett, az ezred
megelevenedett és annak az egész vonalnak a mentén, a mely előtt az
uralkodó már ellovagolt, elkezdett ordítani. Ezeknek a hangoknak
rettenetes és siketítő harsogása közepett, s a mozdulatlan, s
négyszögeikben szinte kővé vált csoportok közt fesztelenül, arányosan
elosztva s a mi a fő, szabadon mozgott a kíséret sok száz lovasa,
legelől pedig két ember - a két uralkodó. Az emberek eme tömegének
tartózkodóan szenvedélyes egész figyelme szakadatlanul ő reájuk volt
összpontosítva.

A szép, fiatal Alexander czár, lovastestőr egyenruhában,
háromszögletes kalapjával, kellemes arczával és nem valami erős, de
tisztán csengő hangjával teljes figyelmet keltett maga iránt.

Rosztov a kürtösök közelében állott, s éles szemeivel már messziről
fölismervén az uralkodót, figyelemmel kísérte közeledését. Mikor már
vagy húsz lépésnyire közeledett hozzá és Nikolaj tisztán s a legapróbb
részletekig kivehette a császár fiatal és boldog arczát, a gyöngédség
és elragadtatás érzésének olyan rohama fogta el, a minőt még nem
tapasztalt. Minden vonás, minden mozdulat, minden, elragadónak
tetszett neki rajta.

Az uralkodó a pavlogradi ezreddel szemben megállt, valamit mondott
francziául az osztrák császárnak és elmosolyodott.

Rosztov ezt a mosolyt látva, önkéntelenül maga is elkezdett mosolyogni
és a szeretetnek még erőteljesebb rohamát érezte a császárja iránt, a
melynek valami módon szeretett volna kifejezést adni. Tudta, hogy ez
lehetetlen és szinte kedve lett volna sírni. Az uralkodó maga elé
idézte az ezredparancsnokot és pár szót intézett hozzá.

"Istenem! Mi történnék velem, ha az uralkodó egyszerre idefordulna
hozzám!" - gondolta Rosztov; "én tán belehalnék ebbe a boldogságba".

Az uralkodó a tisztekhez is odafordult:

- Valamennyiüknek, uraim (Rosztovnak úgy tünt föl minden szava, mintha
az égből jött volna), egész lelkemből köszönöm.

Milyen boldog lett volna most Rosztov, ha meghalhatott volna a
czárjáért!

- Önök, uraim, rászolgáltak a György-rendre és méltók is lesznek rá.

"Csak meghalni, meghalni érette!" - gondolta Rosztov.

Az uralkodó még valamit mondott, a mit Rosztov nem értett meg, mire a
katonák kidüllesztett mellel ordították: hurrá!

Rosztov a nyereg fölé hajolva szintén teljes erejéből ordított, mintha
csak bele akart volna szakadni ebbe az ordításba, pusztán csak azért,
hogy kifejezést adjon az uralkodója iránt érzett végtelen
elragadtatásának.

Az uralkodó még pár pillanatig állt a huszárok előtt, mintha habozott
volna.

"Hogy' habozhatik a császár?" - gondolta magában Rosztov, de később
még ez a habozás is, mint minden, a mit az uralkodó csak tett,
fönségesnek és elbűvölőnek tetszett előtte.

A császár habozása csak egy pillanatig tartott.

Az uralkodónak, az akkori divat szerint, hegyesorrú csizmában lévő
lába hozzáért telivér sötétpej kanczájának a lágyékához, fehér keztyüs
keze rendbeszedte a kantárszárakat, mire a segédtisztek rendetlenül
imbolygó tengerétől kisértetve, megindult. Mind jobban és jobban
távolodott, más ezredek előtt is meg-megállott és végül Rosztov a
császárt körülvevő kiséret mögül már nem láthatott egyebet, mint a
kalapján levő fehér tollbokrétáját.

A kiséret urai közt Rosztov Bolkonszkijt is megpillantotta, a ki magát
elhagyva és teljesen hanyagul ült a lován; Rosztovnak eszébe jutott
tegnapi összekoczczanásuk s újra fölmerült benne az a kérdés, vajjon
ki kell-e hívatnia vagy sem. "Természetes, hogy nem kell", - gondolta
most Rosztov... Egyáltaljában érdemes-e erre gondolni és róla beszélni
egy ilyen pillanatban, mint ez a mostani? A szerelem, az elragadtatás
és az önfeláldozás érzésének egy ilyen pillanatában, ugyan mit
számítanak a mi apró torzsalkodásaink és sérelmeink? Én ebben a
pillanatban mindenkit szeretek, mindenkinek megbocsátok, - gondolta
Rosztov.

Mikor az uralkodó az ezredeket csaknem mind végigjárta, a csapatok
parádés lépésben kezdtek elvonulni előtte, és Rosztov, Deniszovtól
ujonnan vásárolt Beduinján ülve, századának a végén, vagyis teljesen
egyedül vonult el az uralkodó előtt.

Rosztov kitünő lovas lévén, még mielőtt az uralkodó elé ért volna,
vagy kétszer belevágta a sarkantyúját Beduin oldalába, s szerencsésen
beléugratta őt abba az eszeveszett ügetésbe, mely a tüzes Beduinok
szokása volt. Beduin szintén magán érezte az uralkodó pillantását,
tajtékzó száját a szügyébe vágva, a farkát lengetve s szinte a nélkül,
hogy a földet érintette volna, a levegőben repülve, kecsesen s a
lábait magasan hányva és ügyesen váltogatva, pompásan suhant el az
uralkodó előtt.

Maga Rosztov, a lábait hátra feszítve, a hasát behúzva, s magát a
lovával szinte egy darabnak érezve, komoly, de boldog ábrázattal, mint
az ördög (a mint Deniszov szokta volt mondani), úgy repült el az
uralkodó előtt.

- A derék pavlogradiak! - jegyezte meg a császár.

"Istenem, milyen boldog volnék, ha azt parancsolná, hogy legott a
tűzbe menjek érte", - gondolta Rosztov.

Mikor a csapatszemle véget ért, a tisztek, úgy az újonnan érkezettek,
mint a Kutuzov seregéből valók, csapatokba verődtek s elkezdtek
beszélgetni a kitüntetésekről, az osztrákokról és az egyenruhákról, az
arczvonalukról, Bonaparteról és különösen arról, hogy milyen rosszul
fog most járni, főképpen, ha még Essen hadteste is megérkezik, és
Poroszország is mi mellettünk foglal állást.

De valamennyi csoportban Alexander császárról beszéltek legtöbbet,
szájról-szájra adták minden szavát, minden mozdulatát és valósággal
oda voltak érte.

Mindannyian csak egyet óhajtottak: az uralkodó vezénylete alatt
mielőbb az ellenség ellen indulni. A czár személyes vezérlete alatt,
le fognak győzni mindenkit, bárki legyen is az; úgy gondolkodott a
csapatszemle után Rosztov és vele együtt a tisztek nagy többsége is.

A szemle után sokkal inkább meg voltak győződve diadalukról, mint a
mennyire akár két nyert ütközet után lehettek volna.



IX.

A csapatszemlét követő napon Borisz, legjobb egyenruhájába öltözve s
bajtársának, Bergnek legjobb szerencsekívánataival elhalmozva, bement
Olmützbe Bolkonszkijhoz, iparkodván iránta való hajlandóságát arra
kihasználni, hogy magának minél jobb helyzetet teremtsen, és különösen
hogy valami előkelő személyiség mellett a segédtiszti állást
elnyerhesse, a mi különösen csábító színben tűnt fel előtte. "Könnyű
Rosztovnak, a kinek tízezreket küldözget az apja, úgy okoskodni, hogy
ő senki fia előtt sem akar hajlongni és senkihez nem megy el
lakáj-szolgálatra; de nekem, a kinek a fején kívül semmije nincs,
magamnak kell megcsinálnom az előmenetelemet és nem szabad
elszalasztanom az alkalmakat, hanem élnem kell velük."

Olmützben aznap nem találta otthon Andrej herczeget. De Olmütz látása,
a hol a főhadiszállás volt és a diplomatiai kar tartózkodott, a hol
udvaronczainak és hozzátartozóinak fényes kíséretével a két uralkodó
lakott, csak még inkább sarkallta azt a vágyát, hogy ebbe a magasabb
világba ő is bejuthasson.

Nem ösmert senkit, és előkelő testőr egyenruhája ellenére is úgy
tetszett neki, hogy mindezek a magasabbrendű emberek, a kik pazar
fogatokban, tolldíszszel, szalagokkal és rendjelekkel ékesítve
őgyelegtek az utczákon, hogy mindezek az udvaronczok és katonák olyan
mérhetetlen magasságban állottak fölötte, a kis testőrtisztecske
fölött, hogy nemcsak nem is akartak, de nem is tudhattak tudomást
szerezni az ő létezéséről. Kutuzov főparancsnok lakásán, a hol
Bolkonszkij után tudakozódott, mindezek a segédtisztek, sőt még a
tisztiszolgák is olyan szemmel néztek rá, mintha csak tudtára akarták
volna adni, hogy olyan tisztecskék, mint ő, nagyon sokan őgyelegnek
erre, s hogy ők már szinte torkig vannak velük. Mind a mellett, vagyis
inkább éppen ennek a következtében, másnap, 15-én ebéd után megint
csak bement Olmützbe, és belépvén abba a házba, a melyben Kutuzov
lakott, Bolkonszkij után tudakozódott. Andrej herczeg otthon volt és
Boriszt bevezették egy nagy terembe, a mely annakelőtte alkalmasint
tánczterem volt s a melyben most öt ágy és mindenféle bútor: asztalok,
székek s egy zongora állottak. Az egyik segédtiszt, mindjárt az ajtó
mellett, perzsa köntösben egy asztal mellett ült és körmölt. Egy
másik, a pirosképű és köpczös Neszviczkij, kezeit a feje alá dugva az
egyik ágyon hevert s jóízűn nevetgélt egy tiszttársával, a ki ott ült
mellette az ágyon. A harmadik valami bécsi keringőt játszott a
zongorán, a negyedik meg hevert és dudorászott. Bolkonszkij nem volt
ott. Ezek közül az urak közül egyik se mozdult meg, a mikor Boriszt
megpillantotta. Az, a ki körmölt és a kihez Borisz fordult, bosszúsan
hátranézett és azt mondta neki, hogy Bolkonszkij ma ügyeletes és hogy
ha beszélni akar vele, úgy azon a baloldali ajtón keresztül menjen be
a fogadószobába. Borisz megköszönte az útbaigazítást és bement a
fogadóterembe, a hol vagy tíz tábornok és tiszt volt együtt.

Akkor, a mikor Borisz a terembe lépett, Andrej herczeg megvetően
húnyorgatva (az udvarias kimerültségnek azzal a különös árnyalatával,
mely világosan elárulta, hogy: ha nem volna kötelességem, egy
pillanatra sem állanék veled szóba) éppen egy rendjeles orosz
tábornokot hallgatott, a ki szinte lábújjhegyre ágaskodva, biborvörös
arczának katonásan alázatos kifejezésével jelentett valamit Andrej
herczegnek.

- Nagyon helyes, méltóztassék csak várakozni, - mondotta a tábornoknak
oroszul, de azzal a furcsa francziás kiejtéssel, a melylyel akkor
szokott beszélni, ha lenézését akarta valakivel éreztetni, és a mint
Boriszt megpillantotta, rá se hederített többé a tábornokra (a ki
szinte rimánkodva szaladt utána, még valamit akarván neki mondani),
hanem vidám mosolylyal intvén Borisznak, odafordult hozzá. Borisz
ebben a pillanatban egészen tisztán látta azt, a mit már az imént is
sejtett, hogy a hadseregben azon a függelmen és fegyelmen kívül, mely
a szabályzatban körül volt írva s a melyet az ezredben is ismertek, ő
is ismert, volt még egy másik, sokkal ténylegesebb függelem, az, a
mely ezt a biborszín arczú, kihúzott tábornokot arra késztette, hogy
tiszteletteljesen várakozzék, mialatt Andrej herczeg, a kapitány, a
maga gyönyörűsége szempontjából sokkal időszerűbbnek tartotta, hogy
Drubeczkoj zászlótartóval beszélgessen. Borisz most, sokkal inkább,
mint valaha, eltökélte, hogy nem annak a szabályzatban foglalt, hanem
ennek a soha meg nem írt függelemnek megfelelően fogja a jövőben a
szolgálatát intézni. Most tisztán érezte, hogy pusztán csak annak a
révén, hogy őt Andrej herczeg ajánlotta, máris egyszeriben fölé
kerekedett annak a tábornoknak, a ki más körülmények közt, az
arczvonalban egyszerűen megsemmisíthette volna őt, a testőr
zászlótartót. Andrej herczeg odament hozzá és megfogta a kezét.

- Nagyon sajnálom, hogy tegnap nem talált itthon. Egész nap ezekkel a
németekkel bíbelődtem. Weihrotherrel voltunk a dispozicziókat
ellenőrizni. Csuda, hogy ezek a németek milyen szőrszálhasogatók!

Borisz, mintha megértette volna azt, a mire Andrej herczeg, mint
valami általánosan ösmert dologra czélzott, elmosolyodott. Pedig most
először hallotta Weihrother nevét, valamint a "dispoziczió" szót is.

- Nos hát, lelkem, még mindig segédtiszt akar lenni? Azóta
gondolkoztam ám az ön dolgain.

- Igen, éppen arra gondoltam, - mondotta Borisz önkéntelenül
elpirulva, - hogy megkérem a főparancsnokot; Kuragin herczegtől volt
is hozzá egy ajánló levelem; s csak azért akartam megkérni, - tette
hozzá szinte mentegetőzve, - mert attól tartok, hogy a testőrség bele
se jut a tűzbe.

- Jó, jó, majd még beszélünk erről, - szólott Andrej herczeg, - csak
engedje meg, hogy ezt az urat bejelentsem, azután rendelkezésére állok.

Mialatt Andrej herczeg elment, hogy a biborszínű tábornokot
bejelentse, ez, nyilván nem osztozván Borisznak az írásba nem foglalt
függelem előnyeiről táplált nézetében, úgy rámeresztette a szemeit a
szemtelen kis zászlótartóra, a ki útját állta annak, hogy a
segédtiszttel kibeszélhesse magát, hogy Borisz szinte kezdte
kényelmetlenül érezni magát. El is fordult tőle és türelmetlenül
várta, mikor tér vissza Andrej herczeg a főparancsnok dolgozószobájából.

- Lássa, kedvesem, én a következőket gondoltam az ön ügyében, -
szólott Andrej herczeg, mikor abba a nagy terembe léptek, a melyben a
zongora állott. - A főparancsnokhoz nem kell elmennie, - mondotta
Andrej herczeg; - ő elmondana önnek egy csomó szeretetreméltóságot,
meghívná ebédre (ez, annak a bizonyos függelemnek a szempontjából nem
is volna olyan rossz, - gondolta Borisz), de azért ennek kézzelfogható
eredménye nem lenne semmi; hiszen itt nemsokára akár egy egész
zászlóaljra való segéd- és parancsőrtiszt lesz együtt. Hanem ezt
fogjuk tenni ni: van nekem egy jó barátom, egy pompás ember,
Dolgorukov szárnysegéd; és bár lehet, hogy önnek erről nincsen
tudomása, de most úgy áll a dolog, hogy Kutuzov az ő vezérkarával és
mivelünk együtt annyi, mint a semmi: most minden a császár körül
forog, így tehát el fogunk menni Dolgorukovhoz, a kivel amúgy is van
valami dolgom, s a kinek beszéltem is már önről; ott azután meglássuk,
nem talál-e ő valami módot arra, hogy önt maga körül, valahol ott a
maga közelében elhelyezze.

Andrej herczeg mindig szinte fölvidult, mikor arról volt szó, hogy
valami fiatal embert támogasson és neki a világi siker elérésében
segítségére lehessen. Ennek a támogatásnak az ürügye alatt, a melyet,
büszkeségből, a maga számára soha se vett igénybe, közel érezte magát
ahhoz a körhöz, mely a sikereket osztogatta, s mely őt úgy vonzotta.
Nagyon szívesen fölkarolta hát Boriszt és elment vele Dolgorukov
herczeghez.

Már késő este volt, mikor beléptek abba az olmützi palotába, a melyet
a császárok és hozzátartozóik foglaltak el.

Ugyanaz nap haditanács is volt, a melyen a Hofkriegsrath minden tagja
és a két császár is részt vett. A haditanácsban az öregek, Kutuzov és
Schwarzenberg herczeg nézete ellenére elhatározták, hogy
haladéktalanul támadnak, és fölajánlják Bonapartenak a döntő
ütközetet. A haditanács éppen akkor ért véget, mikor Andrej herczeg
Borisz társaságában a palotába lépett, hogy Dolgorukov herczeget
fölkeresse. A főhadiszállás valamennyi tagja a fiatalok pártjának a
győzelmével végződött haditanácsnak a varázsa alatt állott. A
habozókat, a kik azt tanácsolták, hogy egyelőre, minden támadás
nélkül, várakozó álláspontra helyezkedjenek, oly egyértelműséggel
lehurrogták, s érveiket a támadás előnyeinek olyan kétségbevonhatatlan
bizonyítékaival döntötték meg, hogy az, a miről a tanácskozás folyt,
tudniillik: a jövő ütközet, és kétségkívül győzelem is, már nem is
eljövendőnek, hanem szinte elmúltnak látszott. Minden előny a mi
részünkön volt. Óriási, a Napoleonét kétségkívül felülmúló haderőink
egy helyen voltak összpontosítva, a csapatokat lelkesítette az
uralkodók jelenléte, úgy, hogy szinte vágyakoztak az ütközet után; azt
a stratégiai pontot, a melyen működnünk kellett, a csapatok vezére,
Weihrother osztrák tábornok, a legapróbb részletekig ösmerte (a
szerencsés véletlen úgy akarta, hogy az osztrák csapatok a múlt évben
ott tartották hadgyakorlatukat, a hol most a francziákkal
megütközendők voltak), a legapróbb részletekig ismeretes volt és
térképfelvételeken is szemlélhetővé volt téve az egész terep, és
Bonaparte, a ki nyilván el volt gyengülve, mindaddig semmibe se
kapott. Dolgorukov, a ki a támadás egyik leglelkesebb híve volt, csak
az imént tért vissza a haditanácsból, fáradtan, elgyötörve, de élénken
és büszkén a kivívott diadalra. Andrej herczeg bemutatta neki
pártfogolt bajtársát, de Dolgorukov, bár szívélyesen és erősen kezet
szorított vele, semmit se szólt Borisznak, és nyilván nem lévén ereje
tartózkodni azoknak a gondolatoknak a közlésétől, a melyek most
leginkább foglalkoztatták, franczia nyelven így szólt Andrej herczeghez:

- No, kedvesem, micsoda kemény harczunk volt ma! Csak adja Isten, hogy
az, a mi ennek a következése lesz, épp oly diadalmas véget érjen. De,
- mondotta élénken és szakgatottan, - kénytelen vagyok beösmerni az
osztrák hadsereggel, és különösen Weihrotherrel szemben egy nagy
hibámat. Micsoda pontosság, micsoda részletesség, a terepnek micsoda
ösmerete, az eshetőségeknek, a körülményeknek és a legapróbb
részleteknek micsoda előrelátása! Nem, édes lelkem, a mi helyzetünknél
kedvezőbbet még csak képzelni se lehet. Az osztrák pontosság, karöltve
az orosz hősiességgel, mit akarunk még többet.

- Ezek szerint tehát a támadás véglegesen el van határozva? - kérdezte
Bolkonszkij.

- És tudja-e, kedvesem, nekem határozottan úgy tetszik, hogy Napoleon
kizökkent a kerékvágásból. Azt tudja, hogy a császár ma levelet kapott
tőle. - Dolgorukov jelentőségteljesen elmosolyodott.

- Ugyan! És vajjon mit ír? - kérdezte Bolkonszkij.

- Hát ugyan mit írhat? - Tradiridira, stb., mind csak azért, hogy időt
nyerjen. Én azt mondom önnek, hogy ő a kezünkben van: ez bizonyos! De
a legmulatságosabb a dologban az, - mondotta, egyszerre kedélyesen
elmosolyodva, - hogy sehogy' se tudták kieszelni, hogy' czímezzék neki
a választ? Ha már nem a konzulnak, akkor természetesen még kevésbbé a
császárnak, hanem, én azt hiszem, egyszerűen Bonaparte tábornoknak.

- De a közt, hogy ne ismerjék el Bonapartét császárnak, s hogy őt
egyszerűen tábornoknak nevezzék, - van ám különbség, - jegyezte meg
Bolkonszkij.

- Hiszen éppen ez az, - mondotta Dolgorukov s mosolyogva
félbeszakította őt. - Ösmeri Bilibint, a ki rendkívül okos ember, ő
azt ajánlotta, hogy így címezzék: "a bitorlónak s az emberi nem
ellenségének". - Dolgorukov hangosan felkaczagott.

- Csak ennyit? - jegyezte meg Bolkonszkij.

- De azért Bilibin egy komoly czímzést is talált. Nem hiába okos és
éleseszű ember...

- Hogy-hogy?

- A franczia kormány fejének, au chef du gouvernement français, -
mondotta Dolgorukov komolyan és örömmel. - Ez jó, nemde?

- Jó, de neki aligha fog tetszeni, - jegyezte meg Bolkonszkij.

- Sőt nagyon is! A bátyám ösmeri őt, nem egyszer ebédelt nála, a
mostani császárnál, Párisban, és azt mondta, hogy soha még finomabb és
ravaszabb diplomatát nem ösmert: tudja, a franczia ügyesség és az
olasz alakoskodás vegyüléke! Ösmeri azt a dolgát Markov gróffal? Az
egyetlen Markov gróf volt az, a ki bánni tudott vele. Ösmeri a
kendő-históriát? Pompás valami! - És a bőbeszédű Dolgorukov, hol
Boriszhoz, hol Andrej herczeghez fordulva elmondta, a mint Bonaparte,
ki akarván próbálni Markovot, a mi követünket, szándékosan elejtette
előtte a kendőjét, s nyilván azt várván, hogy Markov majd fölveszi,
megállt előtte és rábámult, Markov azonban legott elejtette a maga
kendőjét is, s ezt fölvevén, Bonaparteét otthagyta a földön.

- Ez igazán pompás, - mondotta Bolkonszkij, - de lássa, herczeg, én
azért jöttem, hogy ennek a fiatal embernek az érdekében megkérjem
valamire. Arról van szó... - De Andrej herczeg nem fejezhette be,
belépett egy segédtiszt, a ki Dolgorukov herczeget a császárhoz hívta.

- Óh, milyen bosszúság! - szólott Dolgorukov, hamarosan fölkelt és
kezet szorított Andrej herczeggel és Boriszszal. - Jól tudja, hogy én
örömest kész vagyok tőlem telhetőleg mindent megtenni úgy önért, mint
ezért a kedves fiatal emberért. - A kedélyes, őszinte és élénk
könnyelműség kifejezésével az arczán, még egyszer megszorította a
Borisz kezét. - De a mint látja... a viszontlátásra!

Boriszt izgatta a legfelsőbb hatalomhoz való ama közelségnek a
gondolata, a melyben ebben a pillanatban érezte magát. Itt közvetlen
érintkezésben tudta magát azokkal a rugókkal, a melyek mindazoknak a
tömegeknek hatalmas mozdulatait igazgatták, a melyekben, az ő ezrede
keretén belől, ő is egy apró, engedelmes és jelentéktelen kis
részecskének érezte magát. Dolgorukov herczeg után ők is kiléptek a
folyosóra, és találkoztak egy polgári ruhába öltözött, alacsony
termetű, okos arczú emberrel, a ki a császár szobájának ugyanazon az
ajtaján jött kifelé, a melyen Dolgorukov belépett, s a kinek élesen
előreálló álla különös elevenséget és fürgeséget kölcsönzött az
arczkifejezésének. Ez az alacsonytermetű ember, mint jó ösmerőst,
fejbiczczentéssel üdvözölte Dolgorukovot, de mereven hideg
pillantással mérte végig Andrej herczeget s egyenesen felé tartott,
nyilván arra számítván, hogy Andrej herczeg majd vagy üdvözli őt, vagy
kitér előle. De Andrej herczeg sem egyiket, sem a másikat nem tette;
bosszúság tükröződött az arczán s elfordulva ment tovább a folyosón.

- Ki ez? - kérdezte Borisz.

- Ez egyike a legtekintélyesebb, de reám nézve legkellemetlenebb
embereknek. Ez Csartorizsszkij Adam herczeg, külügyminiszter. Ime,
ilyen emberek, - mondotta Bolkonszkij mély sóhajtással, melyet nem
tudott elfojtani, mikor a palotából kiléptek, - ime, ilyen emberek
intézik a nemzetek sorsát.

Másnap reggel a csapatok útra keltek, és Borisz az austerlitzi
ütközetig nem találkozott többé se Bolkonszkijval, se Dolgorukovval, s
így egy ideig még megmaradt az izmaili ezredben.



X.

Tizenhatodikának a hajnalán, Deniszov százada, a melyben Rosztov
Nikolaj is szolgált, s a mely Bagration herczeg seregéhez tartozott,
éjjeli szállásáról, mint mondották, "munkába" indult, s alig hogy a
többi hadoszlopok mögött egy versztnyi útat megtett, az országúton
megállt. Rosztov látta, a mint mellettük előre siettek a kozákok, a
huszárok első és második százada, gyalogos zászlóaljak és tűzérek,
továbbá Bagration és Dolgorukov tábornokok a segédtisztjeikkel. Minden
rémülete, mely mint annakelőtte, most is erőt vett rajta az ütközet
előtt, minden belső tusája, a melylyel magában ezt a rémületet
leküzdötte, s minden arra irányuló ábrándja, hogy milyen huszárosan
kitünteti majd magát ebben az ütközetben, - kárba veszett. Az ő
századuk hátramaradt tartaléknak, és Rosztov Nikolaj unatkozva és
lehangoltan töltötte el ezt a napot. Reggel kilencz órakor tüzelést és
hurráh-kiáltásokat hallott maga előtt, látta a velük szembe jövő
sebesülteket (nem valami sokan voltak) és végre látta, a mint egy
szotnya kozáktól körülvéve egy egész franczia lovascsapatot kísértek
visszafelé. Az ütközet nyilván eldőlt és minden valószínűség szerint
csak kisebb jelentőségű volt és szerencsésen végződött. A visszatérő
katonák és tisztek fényes győzelemről, Vischau városának az
elfoglalásáról és egy teljes franczia lovasszázad foglyul ejtéséről
beszéltek. Az erős éjjeli fagy után derült és napos lett az idő, s az
őszi nap csillogása összeolvadt a győzelem hírével, a melyet nemcsak a
benne résztvevők adtak szájról-szájra, de a melyet a Rosztov mellett
ide s tova vonuló katonák, tisztek, tábornokok és segédtisztek
örömteljes arczkifejezése is elárult. Annál inkább szorult Nikolaj
szíve, a ki bár hasztalanul, átélte az ütközet előtt való félelem
minden borzalmát, ezt a vidám napot is teljes tétlenségben volt
kénytelen eltölteni.

- Vosztov, jev ide, igyunk egyet búfelejtésül! - kiáltott rá Deniszov,
a ki egy palaczkkal és valami harapnivalóval a kezében letelepedett az
út szélére. A tisztek falatozva és beszélgetve csoportba verődtek
Deniszov éléskamrája körül.

- Itt hoznak még valakit! - szólott a tisztek egyike, egy fogoly
franczia dragonyosra mutatva, a kit gyalog kísért két kozák. Egyikük
kantáron vezette a foglyul ejtett franczia szép és erős lovát.

- Add el azt a lovat, - kiáltott rá Deniszov a kozákra.

- Ha parancsolja, nagyságos uram...

A tisztek fölálltak és körülvették a kozákokat s a fogoly francziát. A
franczia dragonyos egy elszászi fiatal ficzkó volt, a ki németes
kiejtéssel beszélte a franczia nyelvet. Szinte lihegett az
izgatottságtól, piros volt az arcza és franczia szót hallván, hol
egyikhez, hol másikhoz fordulva, legott szóba eredt a tisztekkel.
Elmondta, hogy aligha fogták volna el; hogy ő nem oka annak, hogy
elfogták, hanem a káplárja, a ki elküldte őt, hogy hozza el a
nyeregtakarókat, bár ő figyelmeztette őt, hogy ott már oroszok vannak.
És minden szavához hozzátette: a lovacskámmal pedig kíméletesen
bánjanak, - s megsímogatta a lovát. Nyilvánvalón nem egészen volt
tisztában azzal, hol van. Hol mentegetőzött azért, hogy elfogták, hol
a saját fölebbvalóit gondolván maga előtt, váltig erősítgette a
szolgálatban való pontosságát és buzgóságát. A mi elővédünkhöz magával
hozta a franczia csapatok légkörének teljes frisseségét, mely mi
előttünk annyira idegen volt.

A kozákok két arany tallérért odaadták a lovat, melyet Rosztov vett
meg, a ki most pénzhez jutván, a leggazdagabb volt a tisztek között.

- Csak kíméld azt a lovacskát! - szólott az elszászi jóságosan
Rosztovhoz, mikor a lovát a huszárnak átadták.

Rosztov mosolyogva megnyugtatta a dragonyost és pénzt is adott neki.

- Alé, alé! - mondotta a kozák, miközben a karjánál fogva tuszkolta
tovább a foglyát.

- A császár, a császár! - hallatszott egyszerre a huszárok soraiban.
Mindenki futott, sietett és Rosztov néhány fehér tollbokrétás lovast
látott közeledni az úton. Egy pillanat alatt a helyén volt mindenki és
várt.

Rosztov se nem tudta, se nem érezte, hogy' került vissza a helyére és
hogy' ült föl a lovára. Egy pillanat alatt elmúlt azon való
sajnálkozása, hogy nem vett részt az ütközetben, valamint az a köznapi
hangulata, melyet a tétlenül szemlélődő emberek körében érzett; egy
pillanat alatt megszűnt magára gondolni, s egész lényét betöltötte az
uralkodó közelsége által fölidézett boldogság érzése. Már maga e
közelség által megjutalmazottnak érezte magát az egész mai nap
elvesztéseért. Boldog volt, mint a szerelmes, a ki kibőjtölte a várva
várt találkozást. Nem mert körülnézni a sorban, de a nélkül, hogy
körülnézett volna, ösztönszerűleg megérezte az ő közeledését. S ezt
nem pusztán a közeledő lovas-csapat lovainak a dobogásából, hanem
onnan is érezte, hogy minél közelebb ért a császár, annál derültebb,
örömteljesebb, jelentőségteljesebb és ünnepélyesebb lett körülötte
minden. Mind közelebb és közelebb jött ez a - Rosztovra nézve - nap,
szelid és fönséges világosság fényét árasztva maga körül, s ime már
érzi is, hogy őt is érintik azok a sugarak, s hallja a hangját, - ezt
a gyöngéd, nyugodt, magasztos és egyúttal olyan egyszerű hangot. A
mint Rosztov érzése szerint illett is, halálos csönd lett, és ebben a
csöndben megcsendült az uralkodó hangja.

- A pavlogradi huszárok? - kérdezte.

- A tartalék, Fölség! - felelt valakinek a hangja, mely annyira
emberinek hangzott az után az emberfölötti hang után, mely azt
kérdezte volt: - A pavlogradi huszárok?

Az uralkodó odaért Rosztovhoz és megállt. Még sokkal szebb volt az
arcza, mint most harmadnapja azon a hadiszemlén. Olyan vidámság és
fiatalság, olyan ártatlan fiatalság áradt szét róla, mely szinte
gyermekes, tizennégyesztendős dévajságra emlékeztetett, de azért ez az
arcz mégis a fölséges császár arcza is volt. A mint a századon
végignézett, véletlenül találkoztak a szemei Rosztov szemeivel és nem
több, mint két másodperczig megpihentek rajtuk. Vajjon megértette-e az
uralkodó, hogy mi ment végbe Rosztov lelkében (Rosztovnak úgy
tetszett, hogy mindent megértett), azt nem tudni, de kék szemeivel
vagy két másodperczig belenézett Rosztov arczába. (Lágy és szelid fény
áradt szét belőlük.) Azután egyszerre fölrántotta a szemöldökeit, bal
lábát egy hirtelen mozdulattal belevágta a lova oldalába és elvágtatott.

A fiatal uralkodó nem tudta elfojtani azt a vágyát, hogy az ütközetnél
jelen legyen, s az udvarának minden aggodalma ellenére is, tizenkét
órakor elvált a harmadik hadoszloptól, a melynél eddig tartózkodott és
odalovagolt az elővédhez. Még a huszárokig sem jutott el, mikor
egyszerre több segédtiszttel is találkozott, a kik hírül hozták az
ütközet szerencsés kimenetelét.

Az ütközetet, mely mindössze abból állott, hogy elfogtak egy franczia
lovasszázadot, a francziák fölött aratott fényes győzelemnek kürtölték
ki, s azért az uralkodó és az egész hadsereg, különösen addig, a míg a
lőporfüst nem oszlott el a csatatérről, szentül hitte, hogy az egész
franczia haderő le van verve, s akarata ellenére kénytelen
visszavonúlni. Pár perczczel azután, hogy az uralkodó ottjárt, a
pavlogradiak hadosztályát előre vezényelték. Vischauban, egy kis német
városkában, Rosztov még egyszer látta az uralkodót. A városka főterén,
a melyen az uralkodó megérkezéséig elég erős tüzelés folyt, néhány
halott és sebesült hevert, a kiket még nem volt idejük eltakarítani.
Az uralkodó, a kit katonákból és nem katonákból álló kíséret vett
körül, ezúttal egy világospej angol kanczán - egy másikon, mint a
csapatszemle alkalmával, - ült, és kissé oldalt fordulva kecses
mozdúlattal odatartotta arany lorgnette-jét a szemeihez s elnézett egy
csákó nélkül s vérző fejjel hanyattfekvő katonát. A sebesült katona
oly piszkos, durva és visszataszító volt, hogy Rosztovot bántotta a
császárhoz való közelsége. Rosztov látta, a mint az uralkodó kissé
görnyedt vállai, mintha a hideg futott volna keresztül rajtuk,
megrázkódtak, látta, a mint bal lábával görcsösen kezdte sarkantyúzni
a lova oldalát, s a mint az iskolázott ló egykedvűen nézett körül és
nem mozdult a helyéről. Egyik segédtiszt leugrott a lováról, megfogta
a sebesültet a hóna alatt és fölsegítette őt egy időközben
előteremtett hordágyra. A katona nagyokat nyögött.

- Lassabban, lassabban, hát nem lehet lassabban? - mondotta a császár,
a ki szemlátomást jobban szenvedett, mint az a haldokló katona és
tovább ment.

Rosztov látta a könnyeket, melyek az uralkodó szemébe szöktek, és
hallotta, a mint távozás közben francziául így szólt
Csartorizsszkij-hez:

- Milyen szörnyű a háború, de milyen szörnyű!

Az elővéd csapatai Vischau előtt helyezkedtek el az ellenséges
csatárlánczczal szemben, mely az egész nap folyamán a legcsekélyebb
tüzelésre már átengedte nekünk a teret. Az elővéddel közölték a
császár köszönetét, kitüntetéseket helyeztek kilátásba és a legénység
közt kettős adag pálinkát osztottak ki. Még vidámabban pattogtak az
őrtüzek s még hangosabban visszhangzottak a katona dalok, mint
előttevaló éjszaka. Deniszov ekkor éjjel ünnepelte őrnagygyá történt
előléptetését, és Rosztov, a ki már kissé kapatos volt, a mulatság
végén felköszöntőt mondott az uralkodó egészségére, de "nem az
uralkodó-császár ő felsége egészségére, mint a hogy' a hivatalos
lakomákon szokták, - úgymond, - hanem a jóságos uralkodó, az elragadó
és nagy ember egészségére igyunk és a francziákon aratandó biztos
győzelmünkre!"

- Ha már azelőtt is derekasan verekedtünk, - mondotta, - és nem
eresztettük át a francziákat, mint Schöngrabennál is, mi lesz most, a
mikor ő vezet bennünket? Meghalunk valamennyien, édes örömest
meghalunk érette. Ugy-e uraim? Lehet, hogy nem jól beszélek, sokat
ittam, de én úgy érzem és önök azt hiszem szintén. Első Alexander
egészségére! Hurrá!

- Hurrá! - csendült meg a tisztek lelkes hangja. És az öreg Kirszten
százados épp oly lelkesen és nem kevésbbé őszintén kiáltott, mint a
húszéves Rosztov.

Mikor a tisztek kiitták a borukat és összetörték a poharaikat,
Kirszten másokat töltött s egy ingben és lovagló-nadrágban, pohárral a
kezében, odament a katonák őrtüzeihez, és fönséges pose-ba vágva
magát, a kezeivel hadonászva, hosszú, ősz bajúszával, szétnyílt inge
alól kilátszó fehér mellével odaállt a tüzek fényébe.

- Fiúk, az uralkodó, Ő Felsége egészségére, és az ellenségeink fölött
való győzelemre, hurrá! - kiáltotta öreges, de azért derék, huszáros
baritonján.

A huszárok mind odasiettek és hangos kiáltással válaszoltak.

Késő éjszaka, mikor valamennyien elszéledtek, Deniszov, az ő rövid
kezével megveregette kedvenczének, Rosztovnak a vállát.

- No lám, a hábovúban nincs kibe beleszevetni, beleszevetett hát a
czávba, - mondotta.

- Deniszov, ezzel ne tréfálj, - kiáltott föl Rosztov, - ez olyan
magasztos, olyan gyönyörű érzés, olyan...

- Hiszen, hiszen pajtás magam is osztozom benne és helyeslem is...

- Nem, te ezt nem érted! - És Rosztov fölkelt és elbolyongott az
őrtüzek közt, arról álmodozván, milyen boldogság volna most, az
élettel nem törődve, az uralkodó szemeláttára meghalni. Valósággal
szerelmes volt a czárba is, az orosz fegyverek dicsőségébe és a
jövendő diadal reményébe is. És nem ő volt az egyetlen, a kiben
azokban az emlékezetes napokban, az austerlitzi csata előtt, meg volt
ez az érzés: az orosz hadsereg kilencztizedrésze, habár tán kevesebb
lelkesedéssel, de szerelmes volt akkor a czárba és az orosz fegyverek
dicsőségébe.



XI.

A következő napon az uralkodó Vischauban maradt. Villier udvari orvost
több ízben hívták hozzá. A főhadiszálláson és a közelebb állomásozó
csapatok közt az a hír terjedt el, hogy a császár beteg; nem evett
semmit, s mint a hozzá közel állók beszélték, rosszul is aludt az
éjjel. Ennek a gyöngélkedésnek az a mély benyomás volt az oka, a
melyet az uralkodó érzékeny lelkére a sebesültek és halottak látása
tett.

Tizenhatodikán hajnalban az előörsök egy franczia tisztet kísértek
Vischauba, a ki a békekövetek fehér zászlójával jött és találkozót
kért az orosz uralkodóval. Ez a tiszt Savary volt. Az uralkodó csak az
imént aludt volt el s azért Savarynak várakoznia kellett. Délben az
uralkodó elé bocsátották Savary-t, a ki egy órára rá Dolgorukov
herczeggel együtt visszalovagolt a franczia hadsereg előörseihez.

Úgy hallatszott, hogy Savary küldetésének az volt a czélja, hogy
találkozót eszközöljön ki Alexander czár és Napoleon között. A
személyes találkozást azonban az egész hadsereg örömére és
büszkeségére visszautasították és a czár helyett Dolgorukov herczeget,
a vischaui győzőt küldték ki, hogy Napoleonnal arra az esetre, ha a
tárgyalások czélja, minden várakozás ellenére, a béke őszinte óhaja
volna, tárgyalásba bocsájtkozzék.

Este Dolgorukov visszajött, egyenesen az uralkodóhoz ment és sokáig
volt vele egyedül.

November 18-ikán és 19-ikén a csapatok még két napi járást mentek
előre s az ellenséges előörsök rövid csatározás után visszavonultak. A
hadsereg magasabb köreiben november 19-ikén délben feltűnő és izgatott
mozgolódás volt észlelhető, mely eltartott másnap, november 20-ikán
reggelig, a mely napon a hadviselő felek megvívták az annyira
emlékezetes austerlitzi ütközetet.

Tizenkilenczedikén délig ez a mozgolódás, ez az élénk eszmecsere és
lótás-futás, valamint a segédtisztek ide s tova küldözgetése, csak a
két császár főhadiszállására szorítkozott, de ugyanaznap délután
átterjedt Kutuzov főhadiszállására és a hadoszlop-parancsnokok
törzskarára is. Estére a segédtisztek révén kiterjedt a hadsereg
minden részére és tizenkilenczedikéről huszadikára virradó éjjel,
éjjeli szállását elhagyva, mint valami óriási, kilencz versztes
szalag, az egész nyolczvanezer főnyi szövetséges hadsereg hangos
szóval fölkerekedett és megindult előre.

Az az öntudatos mozgás, mely a császárok főhadiszállásán már hajnalban
elkezdődött, s az egész további mozgalomnak irányt adott, olyan volt,
mint egy nagy toronyóra középső kerekének az első mozdulata. Lassan
megmozdult az első kerék, majd megindult a második, a harmadik, s
utánna mind gyorsabban és gyorsabban forgásnak indultak a kerekek, a
görgős-csigák, a fogaskerekek, megszólalt a harangjáték, kiugrottak a
figurák, s szabályosan elkezdtek mozogni a mutatók, melyek ennek az
egyöntetű mozgásnak az eredményét mutatták.

Valamint az óra gépezetében, úgy egy-egy hadművelet gépezetében is az
egyszer megindult mozgás feltartóztathatlanul folyik tovább a végső
eredményig, a gépezetnek azok a részei pedig, a melyeknek a mozgására
még nem kerül a sor, rendületlenül mozdulatlanok. Fogaikkal egymásba
kapaszkodva sivítanak a kerekek, a sebes pergéstől zúgnak a
görgős-csigák, a szomszéd kerekek pedig éppoly nyugodtan és
mozdulatlanul állanak, mintha évszázadokon át készek volnának ebben a
dermedt mozdulatlanságban megmaradni; de elérkezik a kellő pillanat,
megmozdul egy emeltyű s a mozgás kényszerének engedve, recsegve
pöndörödik tova a többi kerék is és beleolvad az egységes munkába,
melynek czélja és eredménye teljesen ösmeretlen előtte.

Valamint az órán a számtalan különféle kerék és csiga szövevényes
mozgásának az eredménye mindössze csak az időt jelző mutatók
egyenletes előrehaladása, úgy az egymással szemben álló százhatvanezer
főnyi orosz és franczia hadsereg szövevényes emberi mozdulatainak, a
bennük résztvevő emberek minden szenvedélyének, vágyainak,
megbánásainak, megalázkodásainak, szenvedéseinek, ki-kitörő
büszkeségének, rémületének és elragadtatásának egyetlen eredménye, a
"három császár ütközete" néven ismert austerlitzi ütközetnek
elvesztése, vagyis az emberiség történelmének a számlapján mozgó
világtörténelmi mutatónak lassú előrehaladása volt.

Andrej herczeg, mint ügyeletes, ezen a napon szakadatlanul ott volt a
főparancsnok mellett.

Este 6 órakor Kutuzov megjelent a császárok főhadiszállásán és egy kis
időt töltvén a császárnál, Tolsztoj gróf udvari főmarsallhoz ment.

Bolkonszkij fölhasználta ezt az időt s elment Dolgorukovhoz, hogy a
küszöbön álló támadásról egyet-mást megtudjon tőle. Andrej herczeg
érezte, hogy Kutuzovot megzavarta és bántja valami, hogy viszont ő
vele meg a főhadiszálláson elégedetlenek, s hogy a császári
főhadiszállás emberei olyan hangot használnak vele szemben, mintha
olyasvalamit tudnának, a mit a többiek nem tudnak; már csak ezért is
szeretett volna Dolgorukovval beszélni.

- Isten hozta, kedvesem, - mondotta Dolgorukov, a ki Bilibinnel éppen
tea mellett ült. - Nagy czéczó lesz ám holnap. Mit csinál az öreg?
Rosszkedvű?

- Azt éppen nem mondom, hogy rosszkedvű, de úgy tetszik, szeretné, ha
végre őt is meghallgatnák.

- De hiszen a haditanácsban meghallgatták, s ha cselekvés mellett
szól, meg is fogják hallgatni; de most, a mikor Napoleon a legjobban
retteg a döntő ütközettől, még tovább habozni és várni, igazán
lehetetlen.

- Ön tehát látta őt, - szólott Andrej herczeg. - Nos, milyen hát az a
Bonaparte? Milyen benyomást tett önre?

- Igen, láttam és meggyőződtem róla, hogy a világon mindennél jobban
fél a döntő ütközettől, - ismételte Dolgorukov, a ki nyilván nagyra
volt ezzel az általános következtetéssel, a melyet Napoleonnal való
találkozásából levont. - Hiszen ha nem félne az ütközettől, miért
kívánta volna ezt a találkozást, miért kívánt volna tárgyalásokat, s a
mi a fő, miért vonulna vissza, mikor a visszavonulás annyira
ellenkezik az ő hadviselési rendszerével? Higyje el nekem, fél, retteg
a döntő ütközettől, érzi, hogy ütött az órája. Ezt én mondom önnek.

- De mondja hát el, kicsoda, micsoda az a Napoleon? - kérdezte ismét
Andrej herczeg.

- Egy szürkeköpönyeges ember, a ki nagyon szerette volna, hogy
"felséged"-nek czímezzem, de a ki legnagyobb keserűségére semmiféle
czímzést se tudott belőlem kicsikarni. Íme, ilyen ember ő, semmivel se
több, - felelt Dolgorukov s mosolyogva pillantott Bilibinre.

- Az öreg Kutuzov iránt érzett nagyrabecsülésem mellett is, -
folytatta, - szép kis emberek volnánk valamennyien, ha még tovább
várnánk és alkalmat adnánk neki, hogy kereket oldjon, vagy rászedjen
bennünket, most, a mikor bizton a kezeink közt van. Nem, nem szabad
megfeledkeznünk Szuvarovról és az ő elveiről: - soha sem engedni magát
megtámadtatni, hanem mindig támadni. Higyje el, a háborúban a fiatal
emberek energiája sokszor sokkal biztosabban megmutatja a helyes utat,
mint az öreg emberek minden tapasztalása.

- De hát milyen hadállásból intézzük ellene a támadást? Én ma előörsön
voltam, de nem tudtam eldönteni, vajjon hol van a fő ereje
összpontosítva, - jegyezte meg Andrej herczeg. Szerette volna
elmondani Dolgorukovnak a roham tervezetét, úgy, a mint azt ő
helyesnek gondolja.

- Oh, hisz' az tökéletesen mindegy, - szólalt meg Dolgorukov szaporán,
miközben fölkelt s kiterített egy térképet az asztalra. - Minden
eshetőséget számbavettünk: ha Brünn körül van...

És Dolgorukov herczeg sebesen és meglehetős homályosan elmondta
Weihrother oldalmozgásának a tervét.

Andrej herczeg ellenvetésekkel állt elő és kifejtette a maga tervét,
mely épp oly jó lehetett, mint a Weihrotheré, csak az volt a hibája,
hogy a Weihrotherét már jóváhagyták. Abban a pillanatban, a mint
Andrej herczeg elkezdte annak a tervnek a fogyatkozásait és a magáénak
az előnyeit bizonyítgatni, Dolgorukov herczeg nem is ügyelt tovább rá,
és szórakozottan nézett nem a térképre, hanem Andrej herczeg arczába.

- Egyébiránt Kutuzovnál ma megint lesz haditanács: ott mindezt
kifejtheti, - mondotta Dolgorukov.

- Azt meg is fogom tenni, - szólott Andrej herczeg és elment a térkép
mellől.

- De mit is aggódnak az urak? - kérdezte Bilibin, a ki mindeddig
derült mosolylyal hallgatta a vitát, és most nyilván valami tréfára
készült. - Akár diadal, akár vereség lesz a holnapi nap eseménye, az
orosz fegyverek dicsősége mindenképpen biztosítva van. Az ön Kutuzovja
kivételével, egyetlen hadtestparancsnok sincs - orosz. A parancsnokok:
Wimpfen tábornok úr, Langeron gróf, Lichtenstein herczeg, Hohenlohe és
még valami Prisprsiprs, vagy micsoda lengyel.

- Hallgasson maga rossz nyelvű, - szólott rá Dolgorukov. - Nem igaz,
mert már két orosz is van: Miloradovics és Dohturov, volt egy harmadik
is, Arakcsejev gróf, de neki gyöngék az idegei.

- De úgy tetszik, Hilarionovics Mihail már kijött, - szólott Andrej
herczeg. - Sok szerencsét és minden jót, uraim, - tette hozzá, s
miután Dolgorukovval és Bilibinnel kezet szorított, kiment.

Andrej herczeg, mikor hazafelé mentek, nem állhatta meg, hogy meg ne
kérdezze a szótlanul mellette ülő Kutuzovot, vajjon mi a véleménye a
holnapi ütközetről.

Kutuzov szigorú pillantást vetett a segédtisztjére és rövid hallgatás
után így szólt: - Az én véleményem az, hogy a holnapi ütközetet el
fogjuk veszíteni, s ezt meg is mondtam Tolsztoj grófnak, s megkértem,
hogy az uralkodóval is közölje. És mit gondolsz, mit felelt nekem
erre? "Kedves tábornok! Én rizszsel és kotlettekkel foglalkozom, a
hadműveletek meg az ön dolga". Úgy ám... Ezt felelték nekem!



XII.

Este tíz órakor Weihrother a terveivel együtt átment Kutuzov
szállására, a hova a haditanács össze volt híva. A hadtestparancsnokok
mind meg voltak idézve a főparancsnok elé és az egy Bagration herczeg
kivételével, a ki kijelentette, hogy nem jön el, a kitűzött órában
valamennyien meg is jelentek.

Weihrother, a ki a tervezett ütközetnek teljhatalmú intézője volt, a
maga elevenségével és hebehurgyaságával kiáltó ellentéte volt az
elégedetlen és álmos Kutuzovnak, a ki csak kelletlenül töltötte be a
haditanács elnöki és vezető tisztét. Weihrother nyilvánvalóan úgy
érezte, hogy voltaképpen ő a feje annak a mozgalomnak, mely immár
szinte fékezhetetlenné kezdett válni. Olyan volt, mint a szekérbe
fogott ló, mely szekerestől együtt rohan a lejtőn lefelé. Ő vezette-e
a mozgalmat, vagy ez hajtotta-e őt, azt nem tudta, de a képzelhető
legnagyobb gyorsasággal rohant előre, a nélkül, hogy ideje lett volna
megfontolni, mire vezet ez a nagy rohanás. Weihrother akkor este két
ízben személyesen künn járt az ellenség előörsei körül, két ízben volt
jelentést tenni a két uralkodónál és tanácskozott is velük, volt az
irodájában is, a hol német nyelven tollba mondotta az ütközet
diszpoziczióját. Most pedig teljesen kimerülve jött Kutuzovhoz.

Nyilván annyira el volt foglalva, hogy még az udvariasságról is
megfeledkezett a főparancsnokkal szemben: mindúntalan félbeszakította,
szaporán, homályosan beszélt, a nélkül, hogy a szemébe nézett volna
annak, a kivel beszél, nem felelt a hozzáintézett kérdésekre, tele
volt föcsölve sárral s szánalmas, elgyötört, zavart, de egyúttal
elbizakodott és büszke benyomást tett.

Kutuzov Osztralicz közelében, egy kis nemesi kastélyban volt
bekvártélyozva. Kutuzov, Weihrother és a haditanács tagjai a
főparancsnok dolgozószobájává átalakított nagy fogadóteremben gyűltek
össze. Teáztak. Már csak Bagration herczeget várták, hogy a tanácsot
megnyissák. Nyolcz órakor megérkezett Bagration parancsőrtisztje,
azzal a hírrel, hogy a herczeg nem jöhet. Andrej herczeg bejött, hogy
ezt a főparancsnoknak megjelentse és fölhasználván azt, hogy Kutuzov
már előbb megengedte neki, hogy a haditanácskozáson jelen lehessen, a
szobában maradt.

- Bagration herczeg nem jött el, így hát elkezdhetjük, - szólott
Weihrother s miután hamarosan felugrott a helyéről, odalépett az
asztalhoz, a melyen Brünn környékének egy óriási térképe volt kiterítve.

Kutuzov kigombolt egyenruhában, a melynek gallérja alól mintegy
kiszabadulva kandikált ki kövér nyaka, egy nagy karosszékben ült, és
öreges kezeit a szék két karfáján pihentetve, szinte szunnyadozott.
Weihrother hangjának a hallatára nagy nehezen kinyitotta egyetlen
szemét.

- Úgy, úgy kérem, csak tessék, mert különben nagyon is késő lesz, -
mondotta s egyet biczczentve, lehorgasztotta a fejét és megint
behunyta a szemét.

Ha a tanács tagjai eleinte azt hitték, hogy Kutuzov csak színleli az
alvást, úgy azok a hangok, a melyek a felolvasás további folyamán az
orrából elhangzottak, minden kétséget kizárólag igazolták, hogy ebben
a pillanatban a főparancsnok előtt sokkal fontosabb dologról, mint a
haditerv vagy bármi más iránt kifejezendő lenézésről: egy emberi
szükségletnek, az álomnak elodázhatatlan kielégítéséről volt szó.
Kutuzov a leghatározottabban aludt. Weihrother, egy olyan ember
modorában, a ki sokkal inkább el van foglalva, semhogy akár csak egy
pillanatnyi időt is veszíthessen, rápillantott Kutuzovra és
meggyőződvén róla, hogy alszik, fogta az írást és hangos, szintelen
hangon elkezdte olvasni a küszöbön álló ütközetnek a következő czím
alatt összeállított rendelkezését:

"Rendelkezések az ellenséges hadállások ellen Kobelynicza és
Szokolynicza mellett 1805 november 30-án intézendő támadásról".

A rendelkezés rendkívül nehéz és bonyolódott volt. Eredeti szövege
egyebek közt így szólt:

"Miután az ellenség, balszárnyával az erdővel borított hegyekre
támaszkodik, s jobb szárnyával Kobelynicza és Szokolynicza mentén az
ezek mögött lévő tavakig nyúlik el, mi pedig ellenkezőleg a
balszárnyunkon erősebbek vagyunk az ő jobb szárnyánál: így reánk nézve
előnyösebb, ha ezt az utóbb említett ellenséges szárnyat támadjuk meg,
különösen, ha Kobelynicza és Szokolynicza falvakat elfoglalván, abba a
helyzetbe jutunk, hogy oldaltámadást intézhetünk az ellenség ellen, s
a Slapanicza és a tyuraszkij erdő közt elterülő síkságon üldözhetjük
őt, és elkerüljük a Slapanicza és Bjelovicza közt lévő szorost, mely
az ellenség arczvonalát fedezi. Erre a czélra szükséges... Az első
hadtest megy... a második hadtest megy... a harmadik hadtest megy..."
stb. olvasta tovább Weihrother. A tábornokok, a mint látszott, nem
valami szívesen hallgatták a nehézkes rendelkezést. A szőke
Buchsheiden tábornok, a ki háttal a falnak támaszkodva és szemeit az
égő gyertyára meresztve állt ott, úgy látszott, oda se hallgat, s még
a látszatát is kerülni akarja annak, mintha odahallgatna. Egyenesen
Weihrotherrel szemben, ragyogó, nyilt szemeit ráfüggesztve, harczias
pose-ban, kezeit kifordított könyökkel a térdeire támasztva,
felrántott bajúszszal és vállakkal, a pirosarczú Miloradovics ült.
Weihrother arczára meredve makacsul hallgatott, s csak akkor vette le
róla a szemeit, mikor az osztrák vezérkar főnöke elhallgatott...
Ezekben az időközökben Miloradovics jelentőségteljes pillantásokat
vetett a többi tábornokra. De ezekből a jelentőségteljes
pillantásokból lehetetlen volt kiolvasni, vajjon egyetért-e a
rendelkezéssel vagy sem, vagy meg van-e vele elégedve vagy sem.
Weihrotherhez legközelebb Langeron gróf ült és délfranczia arczának
furcsa mosolyával, mely egész idő alatt nem tágított az arczáról,
vékony ujjait nézte, a melyek közt egy arczképpel díszített arany
burnótszelenczét forgatott a sarkainál fogva. A leghosszabb mondatok
egyikének a kellő közepében abbanhagyta a szelencze sebes forgatását,
fölemelte a fejét és finom ajkainak a szélén kellemetlen mosolylyal
félbeszakította Weihrothert s valamit akart mondani; de az osztrák
tábornok, a nélkül, hogy az olvasást abbanhagyta volna, bosszúsan
összeránczolta a homlokát s megrázta a két könyökét, mintha csak azt
mondta volna, majd aztán, aztán elmondhatja a véleményét, de most
egyelőre tessék a térképet nézni és idefigyelni. Langeron álmélkodva
emelte föl a szemeit, mintegy magyarázatot keresve rápillantott
Miloradovicsra, de találkozván Miloradovics jelentőségteljes, de
semmitmondó pillantásával, szomorúan lesütötte a szemeit s megint
elkezdte forgatni a burnótszelenczéjét.

- Valósággal földrajzi leczke, - dörmögte magában, de elég hangosan
ahhoz, hogy meghallják.

Przselysevszkij tiszteletteljes, de azért méltóságteljes
előzékenységgel a kezéből kagylót csinált Weihrother felé eső füle
mellé, s olyan benyomást tett, mint a ki el van merülve a figyelmes
hallgatásba. A kistermetű Dohturov buzgó és szerény ábrázattal ült
Weihrotherrel szemben, s a kiterített térképre támaszkodva,
lelkiismeretesen tanulmányozta a rendelkezést, s az előtte ismeretlen
terepet. Többízben megkérte Weihrothert, hogy ismételjen egy-egy nem
jól hallott szót, vagy nehéz helységnevet. Weihrother teljesítette
kérését és Dohturov jegyezgetett.

Mikor a több, mint egy óra hosszat tartott felolvasás véget ért,
Langeron megint abbahagyta a szelencze forgatását, és a nélkül, hogy
akár Weihrotherre, akár más valakire határozottan ránézett volna,
elkezdett beszélni arról, hogy milyen nehéz végrehajtani egy ilyen
rendelkezést, a melynél abból indulunk ki, hogy az ellenség
elhelyezkedését ösmerjük, pedig hát nem is ösmerjük, mert az ellenség
mozgásban van. Langeron ellenvetései alaposak voltak, de azért
nyilvánvaló volt, hogy ezeknek az ellenvetéseknek legelső sorban az
volt a czéljuk, hogy éreztessék Weihrotherrel, a ki oly elbizakodottan
olvasta föl a rendelkezését, mintha iskolásgyerekekkel lett volna
dolga, hogy nem bolondokkal, hanem olyan emberekkel áll szemben, a
kiktől a hadviselés dolgában még ő is tanulhatna. Mikor Weihrother
egyhangú beszéde elnémult, Kutuzov, mint a molnár, a ki fölébred, ha a
malomkerekek álomba ringató zakatolása megszűnik, kinyitotta a
szemeit, s elkezdett figyelni, hogy mit is mond Langeron, s mintha
csak így szólt volna: "No, maguk még mindig ezzel az ostobasággal
bíbelődnek!" hamarosan megint lehúnyta a szemeit és még mélyebben
lehorgasztotta a fejét.

Langeron iparkodván Weihrothert az ő hadvezéri hiúságában minél
érzékenyebben megsérteni, kimutatta, hogy Bonaparte könnyen támadást
intézhet ellenünk, a helyett, hogy megtámadtatnék, s következésképpen
ezt az egész rendelkezést megdöntheti. Weihrother minden ellenvetésre
határozottan lenéző mosolylyal felelt, a melyet alkalmasint minden
ellenvetésre, tekintet nélkül arra, hogy mire vonatkozik, már készen
tartott.

- Ha tényleg megtámadhatna bennünket, úgy azt már régen megcselekedte
volna, - mondotta.

- Ön tehát azt hiszi, hogy neki nincs elegendő ereje? - kérdezte
Langeron.

- Sokat mondok, ha van negyvenezer embere, - felelt Weihrother az
orvos mosolyával, a kinek valami kuruzsló-asszony akarja előírni, hogy
minő gyógyszert rendeljen.

- Ebben az esetben ő, ha a mi támadásunkat bevárja, a vesztébe rohan,
- jegyezte meg Langeron finom gúnynyal, s megerősítésül megint a hozzá
legközelebb ülő Miloradovicshoz fordult a pillantásával. De
Miloradovics ebben a pillanatban nyilván azzal törődött a legkevésbbé,
a miről a tábornokok vitatkoztak.

- Ma foi, - mondotta, - holnap a harcztéren majd meglátunk mindent.

Weihrother megint olyan mosolyra nyitotta a száját, mely elárulta,
hogy neki furcsa és szinte nevetséges, ha orosz tábornokok részéről
hall ellenvetéseket és váltig bizonyítgatta azt, a miről nemcsak ő
maga a legnagyobb mértékben meg volt győződve, hanem a miről a két
felséges császárt is teljesen sikerült meggyőznie.

- Az ellenség eloltotta a tüzeit, és szakadatlan zaj hallatszik a
táborában, - mondotta. - Mit jelent ez? Vagy készül visszavonulni, s
ez az egy az, a mitől félhetünk, vagy a hadállását változtatja (itt
elmosolyodott). De még ha elfoglalja is a tyuraszi hadállást, ezáltal
csak tömérdek fáradságtól kímél meg bennünket, az intézkedések azonban
mind a mellett a legapróbb részletekig ugyanazok maradnak.

- Hogy-hogy?... - kérdezte Andrej herczeg, a ki már régóta leste az
alkalmat, hogy kétségeinek kifejezést adjon.

Kutuzov fölébredt, erős köhögés fogta el, miközben végignézett a
tábornokokon.

- Uraim, a holnapra, illetve mára (mert már egy óra volt éjfél után)
szóló rendelkezéseken már nem lehet változtatni, - mondotta. -
Hallotta mindenki, és valamennyien teljesíteni fogjuk
kötelességeinket. De az ütközet előtt nincs fontosabb dolog, mint...
(itt szünetet tartott) hogy az ember jól kialudja magát.

Úgy tett, mintha föl akarna kelni. A tábornokok köszöntek és elmentek.
Éjfél jóval elmúlt. Andrej herczeg is távozott.

*

A haditanács, a melyen Andrej herczegnek nem volt alkalma a véleményét
elmondani, a miben pedig erősen bízott, homályos és aggodalmas
benyomást hagyott hátra benne. Hogy kinek volt igaza, Dolgorukovnak és
Weihrothernek-e, vagy Kutuzovnak, Langeronnak és a többieknek, a kik a
támadás tervét nem helyeselték, azt nem tudta. De hát vajjon Kutuzov
nem mondhatta volna-e meg a véleményét egyenesen az uralkodónak?
Vajjon nem lehetett volna ezt másként elintézni? Vajjon udvaronczok
kedvéért és személyes tekintetekből szabad-e tízezrek életét és köztük
az enyémet, az enyémet is koczkára tenni? - gondolta magában.

"Bizony, könnyen megeshetik, hogy holnap megölnek", - gondolta. És a
halál eme gondolatára egyszerre a legrégibb és a legbensőbb emlékek
egész sora kelt életre az emlékezetében: eszébe jutott az apjától és a
feleségétől való utolsó búcsúzása; eszébe jutott iránta való
szerelmének első időszaka; eszébe jutott a terhessége, s megsajnálta
őt is, magát is, és ideges ellágyulásában izgatottan kiment a
szobájából, a melyben Neszviczkijvel együtt lakott és elkezdett föl és
alá járni a ház előtt.

Ködös volt az éjszaka, s a ködön titokzatosan szűrődött át a
holdvilág. "Igen, holnap, holnap! - gondolta. - Lehet, hogy holnap rám
nézve mindennek vége lesz, nyomuk se lesz többé, semmi jelentőségük se
lesz többé előttem mindezeknek az emlékeknek. Lehet, sőt biztosra
veszem, holnap először lesz végre alkalmam megmutatni mindazt, a mire
képes vagyok." És egyszerre maga előtt látta az ütközetet, a
veszteségeket, a küzdelemnek egy ponton való összpontosítását és
valamennyi parancsnoknak kínos zavarodottságát. És íme, elérkezett az
a boldog pillanat, az a Toulon, a melyre már oly régóta várakozik.
Határozottan és világosan elmondja a véleményét Kutuzovnak is,
Weihrothernek is, a császároknak is. Fölfogásának a helyességén mind
megdöbbennek, de nem akad senki, a ki megvalósítására vállalkoznék, és
íme ő magához vesz egy ezredet, egy hadosztályt, megszabja a
föltételeit, hogy senki se avatkozzék többé az intézkedéseibe,
elvezeti a hadosztályát a döntő pontra, és egymaga diadalt arat az
ellenségen. Hát a halál és a szenvedés? - kérdi egy másik hang. De
Andrej herczeg nem felel ennek a hangnak s tovább szövi az ábrándjait.
A következő ütközet tervét már ő egymaga készíti el. Bár az a czíme,
hogy Kutuzov segédtisztje, azért ő egymaga csinál mindent. Kutuzov
helyére őt fogják kinevezni... Nos és aztán? - szól megint az a másik
hang, - és aztán, föltéve, hogy addig tízszer is meg nem sebesülsz,
meg nem halsz vagy lépre nem kerülsz: nos, és aztán mi lesz? "Nos és
azután... - feleli magának Andrej herczeg, - én nem tudom, mi lesz
azután, de nem is akarom tudni, nem is tudhatom; de a mikor én ezt
akarom, akarom a dicsőséget, akarom, hogy híres ember legyek, akarom,
hogy szeressenek, nem én vagyok az oka, hogy ezt mind akarom, hogy
csakis ezt akarom, hogy csakis ezért élek. Igen, egyedül csak ezért!
Ezt soha, senkinek se fogom bevallani, de hát Istenem, mitévő legyek,
ha semmit sem szeretek, csak a dicsőséget, az emberek szeretetét. A
haláltól, a sebektől, a családom elvesztésétől, semmitől se rettegek.
És bármily kedves és drága is nekem egy sereg ember: az apám, a húgom,
a feleségem, - a kik nekem a legkedvesebbek; és bármily rettenetesnek
és természetellenesnek látszik is ez, tüstént odaadom mindannyiukat a
dicsőségnek, az emberek fölött aratott diadalnak egyetlen
pillanatáért, az emberek szeretetéért, a kiket nem is ösmerek és nem
is fogok ösmerni, íme, ezeknek az embereknek a szeretetéért," -
gondolta magában és odafigyelt a Kutuzov udvarán folyó beszélgetésre.
Kutuzov udvarán a csomagoló legények beszélgetése hallatszott; az
egyik hang, alkalmasint a kocsisé, Kutuzov öreg szakácsát gúnyolta, a
kit Andrej herczeg is ösmert s a kit Titnek hívtak, és így szólt:
"Tit, hé, Tit!"

- Nos? - felelt az öreg.

- Tit, eredj csépelni[7], - szólott a kópé.

- Tyűh, hogy mennél a pokolba, - hallatszott egy hang, mely beleszólt
a legények és inasok kaczagásába.

"És én azért mégis csak az ő felettük való diadalt szeretem és
becsülöm, s csak azt az erőt és dicsőséget tartom valamire, mely ime
ott lebeg felettem ebben a ködben!"



XIII.

Rosztov ez éjjel egy szakasz élén Bagration hadteste előtt volt
előőrsön. A huszárjai párosával voltak őrszemekül fölállítva; ő maga
az őrsvonal előtt bandukolt ide s tova, iparkodván legyőzni az álmot,
mely mindinkább erőt vett rajta. Mögötte, a mi hadseregünknek a ködben
homályosan pislogó őrtüzei látszottak; előtte pedig ködös homályba
veszett el minden. Bármennyire belebámult is Rosztov ebbe a ködös
messzeségbe, nem látott semmit: majd szürkéllett, majd ismét
feketéllett valami, majd mintha apró tüzek villantak volna fel ott, a
hol az ellenségnek lennie kellett, majd meg azt hitte, hogy csak a
szeme káprázik. Lecsukódtak a szemei s képzeletében hol az uralkodó,
hol Deniszov, hol moszkvai emlékei jelentek meg előtte s csakhamar
megint szaporán kinyitotta a szemeit, s közvetlen maga előtt ott látta
a lova fejét és füleit, olykor meg, ha öt-hat lépésnyire közeledett
felé, egy-egy huszár sötét alakját, a messzeségben pedig még mindig az
átláthatatlan ködös homályt látta. Miért ne? Nagyon könnyen
megeshetik, - gondolta Rosztov, - hogy az uralkodó találkozik velem,
és ad valami megbízást, mint bármelyik más tisztnek; azt mondja:
"Menj, nézd meg mi van ott". Sokszor mesélték, a mint ilyenformán,
egészen véletlenül megösmert egy-egy tisztet és odavitte őt a maga
közelébe. "Hátha engem is odavinne! Óh, mint őrizném, hogy'
megmondanám neki a teljes igazságot és hogy' leleplezném az ámítóit!"
- És Rosztov, hogy az uralkodó iránt való szeretetét és ragaszkodását
annál élénkebben elképzelje, oda képzelt maga elé egy ellenséget, vagy
valami ámító németet, a kit nemcsak hogy a legnagyobb gyönyörűséggel
megölt volna, de az uralkodó szemeláttára édes örömmel fölpofozott
volna. Egyszerre egy messzi fölkiáltás riasztotta föl. Összerezzent és
kinyitotta a szemeit.

"Hol vagyok? Igen, előőrsön: a jelszó és a jelnév - rúd és Olmütz.
Milyen bosszúság, hogy a századunk holnap tartalékban lesz... -
gondolta magában. - Bekéredzem az ütközetbe. Ez tán az egyetlen
lehetőség arra, hogy az uralkodót megláthassam. Már nincs messze a
váltás. Még egyszer körüljárok, s mire visszakerülök, elmegyek a
tábornokhoz és megkérem". Elhelyezkedett a nyeregben és megindította a
lovát, hogy a huszárjait még egyszer körüljárja. Úgy tetszett neki,
mintha már pirkadna. Baloldalt egy megvilágított meredek hegyoldal
sötétlett, a másik oldalon pedig egy fekete domb, mely olyan
függélyesnek látszott, mint a fal. Ezen a dombon volt egy fehér folt,
melyet sehogy se tudott megérteni: vajjon egy, a holdtól megvilágított
tisztás volt-e ez az erdőben, vagy el nem olvadt hó, vagy valami fehér
ház? Sőt úgy tetszett neki, mintha ezen a fehér folton mozgott is
volna valami. "Alkalmasint hó lesz ez a folt; egy folt - une tache,[8]
- gondolta Rosztov. Megint csak Natasa..."

"Natasa, hugocskám, te fekete szemű Na... taska. (Hogy' csodálkozik
majd, ha elmondom neki, hogy találkoztam az uralkodóval!) Nataska...
taska..." "Valamelyest jobbra, nagyságos uram, amott bokrok vannak," -
szólott rá egy huszár, a ki mellett álmodozva lovagolt el Rosztov.
Felemelte a fejét, mely már csaknem a ló marját érintette, és a huszár
mellett megállott. A fiatal, gyermekes álom ellenállhatatlanul erőt
vett rajta. "Lássuk csak, mire is gondoltam? - nehogy elfeledjem.
Hogy' fogok a császárral beszélni? Nem, nem az, - ez majd holnap.
Igen, igen! Nataska..., támadni... adni. Kinek? A huszároknak. A
huszárok és a bajusz... A Tverszkáján ment ez a bajuszos huszár, még
gondoltam rá, éppen Gurjev házával szemben... Az öreg Gurjev... Hejh,
de pompás fiú, mennyire szeretett volna mondani valamit, de nem
mert... Dehogy is, inkább én voltam az, a ki nem mertem. De ez mind
semmi, a fő az, hogy el ne felejtsem, micsoda szükséges dologra
gondoltam, úgy ám. Na-tasa... támadni... adni... igen, igen. Jól van".
- S a feje megint ráhanyatlott a lova nyakára. Egyszerre úgy tetszett
neki, mintha rálőttek volna. "Mi az? Mi az? Mi az?... Vágd! Mi az?..."
- szólalt meg Rosztov felocsúdva. Abban a pillanatban, mikor a szemeit
fölnyitotta, onnan, a hol az ellenség volt, ezernyi hang elnyújtott
rivalgását hallotta maga előtt. A lova meg a mellette álló huszár lova
is hegyezni kezdte a fülét erre a rivalgásra. Azon a helyen, a honnan
a rivalgás hallatszott, fölvillant, majd ismét kialudt egy tüzecske,
utánna egy másik s a hegyoldalon álló franczia csapatok egész vonala
hosszában kigyúltak a tüzek s mind hangosabb és hangosabb lett a
rivalgás. Rosztov franczia szavakat hallott, de nem birta őket tisztán
megérteni. Nagyon is nagy volt a hangzavar. Csak ennyit hallott: ááái!
és rrrrr!

- Mi ez? Mit gondolsz, - fordult oda Rosztov a mellette álló
huszárhoz, - hisz' ez az ellenség?

A huszár nem felelt.

- Mi az, tán' nem hallod? - kérdezte ismét Rosztov, miután jó darabig
várt a válaszra.

- Honnan tudjam én azt, - felelt a huszár kelletlenül.

- Az irány után ítélve, az ellenségnek kell lenni, - ismételte Rosztov.

- Lehet, hogy az, de az is lehet, hogy nem, - szólott a huszár, -
sötét van nagyon. - Maradhass már! - kiáltott rá a lovára, mely
megmozdult alatta. Rosztov lova is idegeskedett, kaparta lábával a
megfagyott földet, s a hangokra fülelve, belebámult a tüzekbe. A
hangok mind jobban erősödtek s egy általános morajban olvadtak össze,
mely csak egy több ezer főből álló hadseregtől eredhetett. A tüzek,
alkalmasint a franczia tábor vonalában, mind jobban kiterjedtek.
Rosztov nem volt már álmos többé. Az ellenséges hadsereg vidám és
diadalmas felkiáltásai felizgatták. "Éljen a császár, a császár!" -
hangzott most már egészen tisztán Rosztov felé.

- Nincsenek is messze, mindjárt a folyón túl? - mondotta ismét a
mellette álló huszárhoz fordulva.

A huszár a nélkül, hogy felelt volna, fölsóhajtott és bosszúsan
köhécselt. A huszárok vonala mentén ügető huszárcsapat dobogása
hallatszott, s az éjszakai ködből, mint valami óriás elefánt,
egyszerre kibontakozott egy huszár-altiszt alakja.

- Nagyságos uram, a tábornokok! - jelentette Rosztovhoz lovagolva.
Rosztov még egyre a tüzek és a hangok felé bámulva, megindult az
altiszttel a vonal mentén közeledő néhány lovas felé. Egyikük fehér
lovon ült. Bagration herczeg Dolgorukov herczeggel és a
segédtisztekkel eljött, hogy az ellenséges táborból átvilágló tüzek és
az áthallatszó rivalgás furcsa jelenségének utána nézzen. Rosztov
odalovagolt Bagrationhoz, jelentést tett neki, s csatlakozván a
segédtisztekhez, fülelni kezdett, hogy mit beszélnek a tábornokok.

- Higyjék el, - szólott Dolgorukov herczeg Bagrationhoz fordulva, - ez
nem egyéb, mint csalafintaság: visszavonult s a hátvéd által tüzeket
gyujtatott és lármát csapatott, hogy bennünket tévútra vezessen.

- Aligha, - felelt Bagration, - tegnap este még ott láttam őket azon a
dombon; ha elvonultak volna, akkor onnan is eltisztultak volna. Tiszt
úr, - fordult oda Bagration herczeg Rosztovhoz, - ott állnak még a
lövészek?

- Az este még ott álltak, hogy most is ott vannak-e, azt nem tudom,
kegyelmes uram. Ha parancsolja, odamegyek a huszárjaimmal, - mondotta
Rosztov.

Bagration megállt, s mielőtt felelt volna, iparkodott Rosztov arczát a
homályban kifürkészni.

- Helyes, nézzen csak utánna,- szólott rövid hallgatás után.

- Igenis.

Rosztov megsarkantyúzta a lovát, magához hívta Fedcsenko altisztet és
még két huszárt, megparancsolta nekik, hogy kövessék és megindult
lefelé a hegyen, abban az irányban, a honnan a rivalgás hallatszott.
Rosztov szepegett is, örült is, a mikor így három huszárral egyedül
nekiindult annak a titokzatos és veszedelmes messzeségnek, a hol
előtte még senki se járt. Bagration utána kiáltott a dombról, hogy ne
menjen tovább a folyónál, de Rosztov úgy tett, mintha nem hallotta
volna és megállás nélkül mind messzebb és messzebb ment előre,
miközben egyik csalódásból a másikba esett: bokrokat fáknak és
vízmosásokat embereknek nézett, utána eltűnődött ezeken az ártatlan
csalódásokon. A mint ügetve ment lefelé, már sem a mi, sem az ellenség
tüzeit nem látta, de annál hangosabban és tisztábban hallotta a
francziák kiáltásait. A gugyorba érve, valami folyócska félét
pillantott meg maga előtt, csak amikor odaért, akkor látta, hogy
kitaposott út. Az útra lépve, habozva megállította a lovát, nem tudván
tovább menjen-e rajta, vagy pedig a földeken keresztülvágva,
nekiinduljon a hegynek fölfelé. A homályban derengő úton kevésbbé volt
veszedelmes tovább menni, mert ott könnyebben fölismerhette az
embereket. "Utánam", - mondotta, s keresztülvágva az úton, vágtatva
indult neki a hegynek, a felé a hely felé, a hol az este a franczia
őrcsapat állott.

- Nagyságos uram, itt vannak! - szólalt meg hátul az egyik huszár.
Rosztovnak még arra se volt ideje, hogy tisztán kivegye, mi volt az, a
mi a ködben feketéllett, a mikor megvillant egy lángocska, és
eldördült egy lövés, és a golyó jó magasan, panaszosan sivítva
süvített el fölötte a ködben. A másik puska csütörtököt mondott, s
csak a serpenyőjében villant meg egy szikra. Rosztov megfordította a
lovát és vágtatva sietett vissza, különböző időközökben még vagy négy
lövés dördült el és különféle hangon zúgtak tova a golyók valahol a
ködben. Rosztov visszatartotta a lovát, mely a lövésektől vele együtt
egészen fölélénkült és lépésben ment tovább. "Na csak rajta, no csak!"
- szólalt meg a lelkében valami vidám hang. De több lövés nem történt.

Rosztov, csak mikor Bagrationhoz közeledett, ugratta megint vágtába a
lovát, s kezét a sapkájához emelve odaállt elé.

Dolgorukov még mindig ragaszkodott a nézetéhez, a mely szerint a
francziák visszavonultak s csak azért rakattak tüzet, hogy bennünket
félrevezessenek. - Mit bizonyít az? - mondotta, mikor Rosztov odaért
hozzájuk. - Lehet, hogy visszavonultak, s otthagyták az őrcsapatokat.

- Nyilvánvaló, hogy még nem vonultak el mind, - szólott Bagration. -
Holnap reggelig megtudunk mindent.

- Kegyelmes uram, a hegyen még mindig ott áll az őrcsapat, ugyanazon a
helyen, mint az este, - jelentette Rosztov, előrehajolva s kezét a
sapkájához emelve, miközben nem tudta elfojtani a vidámság mosolyát,
melyet ez a kirándulása, és a mi a fő, a golyók fütyölése csalt az
ajkára.

- Jól van, helyes, - szólott Bagration, - köszönöm, - köszönöm tiszt úr.

- Kegyelmes uram, - szólalt meg Rosztov, - egy kérésem volna.

- Mi az?

- A mi századunk holnap tartalékba van rendelve, engedje meg, hogy
arra kérjem, szíveskedjék engem az első századhoz beosztani.

- Mi a neve?

- Rosztov gróf.

- Áá, nagyon jól van! Maradjon mellettem, mint parancsőrtiszt.

- Andrejics Ilya fia? - kérdezte Dolgorukov. De Rosztov nem felelt neki.

- Tehát számítok rá, kegyelmes uram.

- Majd kiadom a parancsot.

"Nagyon meglehet, hogy holnap elküldenek majd valami parancscsal az
uralkodóhoz", - gondolta magában. "Hála Istennek!"

Az ellenséges táborban a tüzek és a kiáltások onnan eredtek, hogy
mikor a csapatok előtt felolvasták Napoleon hadiparancsát, a császár
maga lóháton körüljárta az egész tábort. A katonák, mikor a császárt
megpillantották, szalmacsóvákat gyújtottak és éljenezve futottak
utána. Napoleon hadiparancsa a következő volt:

"Katonák! Az orosz hadsereg ellenetek vonul, hogy bosszút álljon az
ulmi osztrák hadseregért. Ezek ugyanazok a zászlóaljak, a melyeket ti
Hollabrunnál szétvertetek, s a melyeket idáig szakadatlanul
üldöztetek. Az a hadállás, a melyet mi elfoglalunk, hatalmas, és
mialatt ők elmennek, hogy engem jobbról megkerüljenek, kiszolgáltatják
nekem az oldalukat. Katonák! Én magam fogom vezetni zászlóaljaitokat.
Távolmaradok a tűztől, ha ti, szokott hősiességetekkel zavart és
rendetlenséget támasztotok az ellenség soraiban, de ha a diadal csak
egy pillanatra is kétségessé válik, látni fogjátok császártokat, a
mint a legelső sorban kiteszi magát az ellenség támadásának, mert nem
szabad ingadozni a győzelemben, különösen akkor nem, a mikor a
franczia gyalogság becsületéről van szó, a melyre föltétlenül szüksége
van a nemzet becsületének is."

"A sebesültek elszállításának az ürügye alatt ne bontsátok meg
soraitokat. Minden ember legyen teljesen áthatva attól a gondolattól,
hogy le kell győznünk Angliának ezeket a zsoldosait, a kiket olyan
gyűlölet lelkesít a mi nemzetünk ellen. Ez a diadal befejezi a
hadjáratot, s utána visszatérhetünk téli szállásunkra, a hol új
franczia csapatokkal erősbödünk, a melyek most alakulnak össze
Francziaországban; és akkor a béke, a melyet meg fogok kötni, méltó
lesz az én nemzetemhez, ti hozzátok és én hozzám".

"Napoleon."



XIV.

Reggel öt órakor még egészen sötét volt. A derékhad és a tartalék
csapatai, valamint Bagration jobb szárnya is, még mozdúlatlanul
álltak; de a bal szárnyon a gyalogság, lovasság és tüzérség oszlopai,
melyek arra voltak rendelve, hogy abból a czélból, hogy a franczia
jobb szárnyat megtámadják és a rendelkezés szerint a csehországi
hegyek közé visszaszorítsák, elsőkül ereszkedjenek le a magaslatokról,
már megmozdúltak és kezdtek fölkerekedni éjjeli szállásukról. A tüzek
füstje, a melyekbe minden fölöslegeset belehánytak, szinte marta az
emberek szemét. Hideg volt és sötét. A tisztek sietve teáztak és
reggeliztek, a katonák kétszersültet rágcsáltak, miközben
tipegtek-topogtak a lábaikkal, s tolongtak a tüzek körül, a melyekbe a
viskók maradványait, székeket, asztalokat, kerekeket, dézsákat és
minden fölöslegeset, a mit nem vihettek el magukkal, belehánytak.
Osztrák hadoszlop-parancsnokok őgyelegtek az orosz csapatok közt, s
ezek voltak az indulás hirnökei. Alig hogy valamelyik ezredparancsnok
éjjeli szállásán egy osztrák tiszt megjelent, legott megmozdúlt az
ezred; a katonák szétfutottak a tüzek mellől, a csizmaszárukba dugták
a pipájukat, tarisznyáikat fölrakták a szekerekre, fogták a
fegyvereiket és sorakoztak. A tisztek begombolkoztak, felkötötték
kardjaikat és táskáikat s kiabálva járták be a sorokat; a fuvarosok és
a legények befogtak, csomagoltak és lekötözték a szekereket. A
segédtisztek, a zászlóalj- és ezredparancsnokok lóra ültek, keresztet
vetettek magukra, kiadták a hátramaradó fuvarosoknak az utolsó
parancsokat, utasításokat és megbízásokat s nyomban azután fölhangzott
a lábak ezreinek egyhangú topogása. A hadtestek megindultak, maguk se
tudták hová, s a sok embertől, a füsttől s a mind sűrűbb ködtől sem
azt a helyet nem látták, a honnan útra keltek, sem azt, a melynek
nekiindultak.

Menetelés közben a katona épp úgy körül van véve, körül van határolva,
és le van nyűgözve az ezrede által, mint a tengerész a hajója által.
Bármilyen messzire jusson is el, bármilyen furcsa, soha sem látott és
veszedelmes pontra kerüljön is, mint a tengerészt mindig és mindenütt
hajójának ugyanaz a födélzete, ugyanazok az árboczai és alattsága, úgy
őt is mindig és mindenütt ugyanazok a bajtársak, ugyanazok a sorok,
ugyanaz a Mitrics Ivan őrmester, ugyanaz a század-kutya Zsucska és
ugyanazok a fölebbvalók veszik körül. A katona ritkán kíváncsi arra a
pontra, a melyre a hajója került; de az ütközet napján, Isten tudja,
honnan és hogyan, a katona erkölcsi világában is megszólal egy
valamennyiökre nézve szigorú hang, melyből ki-kicsendül valami
ünnepélyes és elhatározó eseménynek a közeledése és szokatlan
kíváncsiságra hangolja őt. A katonák az ütközetek napján izgatottan
iparkodnak kiemelkedni ezredök köznapi érdekei közül, hallgatóznak,
figyelnek és mohón kérdezősködnek az után, a mi körülöttük történik.

Oly sűrű volt a köd, hogy bár pirkadt, tíz lépésnyire se lehetett
ellátni. A bokrok hatalmas fáknak, a puszta helyek szakadékoknak és
meredélyeknek látszottak. Mindenütt és minden oldalról lehetséges
volt, hogy összeütköznek a tíz lépésnyiről se látszó ellenséggel. De a
változatlanul sűrű ködben, hegynek föl, hegyről le, kertek és
gyümölcsösök mellett, egészen új, ismeretlen terepen hosszú ideig
mentek előre a hadtestek, a nélkül, hogy ellenségre bukkantak volna.
Sőt ellenkezőleg, hol elől, hol hátul, hol minden oldalról
meggyőződhettek róla a katonák, hogy abban az irányban csak a mi orosz
hadtesteink menetelnek. Minden katonának megkönnyebbült a lelke attól,
hogy tudta, hogy oda, a hova ő megy, vagyis nem tudni hová, még sokan,
nagyon sokan mennek a mieink közül.

- Lám ni, a kurszkiak is megérkeztek, - mondogatták a sorokban.

- Borzasztó az, pajtás, hogy mennyi katona van itt együtt! Az este
csak néztem, mikor tüzet raktak: se vége, se hossza nem volt. Egy szó,
mint száz, - akárcsak Moszkva!

Bár a hadtestparancsnokok közül senki sem járt a sorok közt és nem
beszélt a katonákkal (a hadtestparancsnokok, mint a haditanácson
láttuk, rosszkedvűek voltak és nem voltak megelégedve a
rendelkezésekkel, s azért egyszerűen csak teljesítették a parancsokat,
de azzal már nem törődtek, hogy a katonákat jó hangulatban tartsák), a
katonák mégis, mint ütközet és különösen támadás előtt rendesen, vígan
mentek előre. De mikor már vagy egy órahosszat mentek a sűrű ködben,
nagy részük egyszerre kénytelen volt megállani és hirtelen valami nagy
zavarnak és baklövésnek a tudata terjedt el a csapatok soraiban. Hogy'
terjed el az ilyen tudat, azt nagyon nehéz volna meghatározni; de az
minden kétségen felül áll, hogy szokatlan biztossággal terjed és
gyorsan, észrevétlenül és föltartóztathatlanul nyomul előre, mint a
gugyorban a víz. Ha az orosz csapatok egyedül, szövetségesek nélkül
lettek volna, akkor meglehet, hogy még sok idő telt volna el addig, a
míg ennek a rendetlenségnek a tudata általános meggyőződéssé vált
volna; de most, különös gyönyörűséggel hárítván rá a rendetlenség
előidézését az ügyefogyott németekre, valamennyien meg voltak győződve
arról, hogy valami veszedelmes zűrzavar van keletkezőben, a melyet
ezek a kolbászfalók idéztek elő.

- Miért álltak meg? Talán elzárták az utat? Vagy tán már rábukkantak a
francziákra? Nem, nem hallottam még. Akkor már tüzelnének. Siettették
az indulást, el is indultunk, most meg minden ok nélkül megálltak,
ezek az átkozott németek összezavarnak mindent. Igazán ügyefogyott
ficzkók! Ha tőlem függne, egy szálig előre küldeném őket. Különben
meglapulnak mind valahol, hátul. Most itt állunk étlen-szomjan. No mi
lesz, odaérünk-e már? Azt mondják, lovasság zárta el az utat, -
szólott egy tiszt.

- Eh, ezek az átkozott németek még a saját földjüket sem ösmerik, -
szólott egy másik.

- Ti melyik hadosztályból valók vagytok? - kiáltott reájuk egy
segédtiszt.

- A tizenyolczadikból.

- Akkor hát mit kerestek itt? Már rég elől kellene lennetek; most
aztán estig se juthattok előre.

- Lám, micsoda bolond intézkedések, maguk se tudják, mit csinálnak, -
dörmögte a tiszt és tovább ment; utána jött egy tábornok és nem orosz
nyelven, bosszúsan kiáltott valamit.

- Tafa-lafa, vagy mit mormog, az ember egy kukkot sem ért belőle, -
szólott egy katona és utánozta a távozó tábornokot. - Én bíz'
agyonlövetném ezeket a himpelléreket itt!

- Tíz órára helyben kellett volna lennünk, s még fele útján se
vagyunk. Ezek aztán a parancsok! - ismételgették mindenfelől, s az
erélynek az az érzése, a melylyel a katonák az ütközetnek
nekiindultak, mindinkább az értelmetlen parancsok és a németek ellen
irányuló bosszúságba és haragba csapott át.

A zűrzavar oka az volt, hogy a balszárnyon haladó osztrák lovasság
előnyomulása közben a főparancsnokság úgy találta, hogy a mi
derékhadunk nagyon is messze van a jobb szárnytól s ezért az egész
lovasságot átvezényelte a jobb oldalra. Néhány ezernyi lovasság vonult
el a gyalogság előtt, a melynek ilyenformán várakoznia kellett.

Legelől összekoczczanás történt egy osztrák hadtestparancsnok és egy
orosz tábornok közt. A tábornok ordított, azt követelvén, hogy
állítsák meg a lovasságot; az osztrák erre azt erősítgette, hogy nem ő
a hibás, hanem a főparancsnokság. A csapatok ezalatt unatkozva és
csüggedten rostokoltak. Egy órai ácsorgás után végre tovább indultak s
kezdtek leereszkedni a hegyről. A köd, mely a magaslatokon
szétfoszlott, annál sűrűbben betöltötte a mélyedéseket, a hova a
csapatok leereszkedtek. Elől a ködben, eleinte rendetlenül és
különböző időközökben eldördült egy-egy lövés: tratta... tot, de
később mind szabályosabbá és sűrűbbé lett a lövöldözés, s a
Goldbach-folyócska mentén megindult a csatározás.

Az oroszok nem számítottak rá, hogy lenn, a folyó mentén már
ellenséggel találkozzanak, a melyre csak úgy véletlenül bukkantak rá a
ködben, nem hallották a parancsnokok lelkes buzdításait, s azzal a
csapatok közt elterjedt tudattal eltelve, hogy amúgy is elkéstek, s a
mi a fő, a nagy ködben sem előttük, sem körülöttük nem látván semmit,
lomha lassúsággal lövöldöztek egymásra az ellenséggel s ekközben hol
előrenyomultak, hol megint megálltak, mert nem kapták meg idejében a
parancsokat a fölebbvalóiktól és a segédtisztektől, a kik az
ismeretlen terepen ide s tova bódorogtak a ködben, és sehogy' sem
tudtak a csapatokra ráakadni. Így kezdődött meg az ütközet a hegyről
leereszkedő első, második és harmadik hadtestre nézve. A negyedik
hadtest, a melynél Kutuzov is tartózkodott, még a pratzi-i
magaslatokon állott.

A mélyedések, a melyekben a harcz megkezdődött, még sűrű köddel voltak
tele; fenn lassan kitisztult valamelyest, de azért még mindig nem
lehetett látni, hogy mi történik elől. Vajjon az ellenség egész
hadereje még tíz versztnyire volt-e tőlük, mint a hogy' gondolták,
vagy pedig ott rejtőzött a mögött a köd mögött, azt kilencz óráig nem
tudta senki.

Reggel kilencz óra volt. Odalenn mint valami sűrű tenger terjengett a
köd, de a Slapanicza falu mellett levő magaslaton, a melyen Napoleon
marsalljaival körülvéve állott, teljesen világos volt már. Derült, kék
ég terült el fölötte, s a nap óriás korongja, mint valami odvas,
biborvörös apacs imbolygott a köd tejszínű tengerének a színén.
Nemcsak a franczia csapatok mind, hanem Napoleon is a vezérkarával
együtt nem a szokolyniczai és slapaniczai folyócskák és laposak túlsó
partján, a hol mi állást akartunk foglalni s az ütközetet megkezdeni,
hanem az innenső oldalán állottak, még pedig a mi csapatainkhoz oly
közel, hogy Napoleon a mi csapataink közül szabad szemmel is
megkülönböztethette a lovasokat a gyalogosoktól. Napoleon valamivel a
marsalljai előtt, egy zömök, szürke arabs lovon ült és ugyanaz a kék
köpönyeg volt rajta, a melyben az olasz hadjáratot végigharczolta.
Némán nézte a köd tengeréből kibontakozó halmokat, a melyeken ott
messze orosz csapatok mozogtak és figyelt a völgyből fölhallatszó
lövöldözésre. Sovány arczának ekkor még egyetlen izma se rándult meg,
csillogó szemeit mozdulatlanul egy pontra szegezte. Föltevései
helyeseknek bizonyultak. Az orosz csapatok részben leereszkedtek a
völgybe a tavak és tócsák mellé, részben pedig elhagyták a pratzi-i
magaslatokat, a melyeket ő, a hadállás kulcsaiul tekintvén őket,
ostromolni akart. Látta a ködön keresztül, a mint a Pratz falu
közelében két hegy által alkotott gugyorban csillogó szuronyokkal
egymás után vonultak az orosz hadtestek a völgy felé s ott eltűntek a
köd tengerében. Az este kapott hírekből, a kerekek zörgéséből és a
léptek dobogásából, melyet az előőrsök hallottak, az orosz hadtestek
rendetlen előnyomulásából és az összes intézkedésekből tisztán látta,
hogy a szövetségesek azt hitték, hogy ő messze előttük jár, hogy a
Pratz közelében lévő hadtestek az orosz hadsereg derékhadát teszik, és
hogy ez a derékhad már elég gyenge arra, hogy ő eredményes rohamot
intézzen ellene. De azért még mindig nem nyitotta meg az ütközetet.

Ma ünnepélyes napja volt, - megkoronáztatásának első évfordulója.
Hajnalban pár órára elszunnyadt, s egészségesen, frissen, abban a
boldog hangulatban, a melyben minden lehetségesnek látszik és minden
sikerül, lóra ült és kilovagolt a csatatérre. Mozdulatlanul állt ott,
bámulta a ködből kibontakozó magaslatokat s az önbizalommal teljes és
megérdemelt boldogságnak az a különös árnyalata jelent meg hideg
arczán, mely a szerelmes és boldog fiatalok arczán szokott
felbukkanni. A marsallok ott állottak mögötte és nem merték másra
terelni a figyelmét. Hol a pratzi magaslatokat, hol a ködből kibukkanó
napot nézte.

Mikor a nap teljesen kibukkant a ködből és vakító fénynyel árasztotta
el a mezőket és a ködöt (mintha csak ezt várta volna, hogy az
ütközetet megkezdje), szép fehér kezéről lehúzta a keztyűt, magához
intette marsalljait és kiadta a parancsot az ütközet megkezdésére. A
marsallok segédtisztjeiktől kísérve minden irányban elszéledtek, és
pár percz múlva a franczia hadsereg egész erejével sietve megindult
ama pratzi magaslatok felé, a melyek mind jobban és jobban
megtisztúltak a balfelől a völgybe leereszkedő orosz csapatoktól.



XV.

Nyolcz órakor Kutuzov a Miloradovics-féle negyedik hadtest élén, a
melynek a már a völgybe vonult Przselysevszkij és Langeron-féle
hadtestek helyét kellett elfoglalnia, ellovagolt Pratzba. Üdvözölte a
legelől járó ezred embereit és parancsot adott az indulásra, ezzel
jelezvén, hogy a hadtestet ő szándékozik vezetni. Pratz faluhoz
érkezve, megállott. Andrej herczeg, egy nagy csoport ember közepett, a
kik a főparancsnok kíséretét alkották, ott állott mögötte.
Izgatottnak, ingerültnek, de a mellett tartózkodóan nyugodtnak érezte
magát, a milyen az ember egy régóta várt pillanat közeledésekor
szokott lenni. Szilárdan meg volt győződve, hogy ma van a napja az ő
Toulonjának vagy arcolei hídjának. Hogy' fog esni a dolog, azt nem
tudta, de hogy meglesz, arról erősen meg volt győződve. A terepet és a
mi csapataink elhelyezését annyira ösmerte, a mennyire a mi
hadseregünkből bárki is ismerhette. Az ő saját külön stratégiai
tervéről, a melynek a megvalósítására most gondolni se lehetett,
teljesen megfeledkezett. Most, immár beleélvén magát Weihrother
haditervébe, Andrej herczeg a bekövetkezhető eshetőségeket mind
átgondolta s új ötletei támadtak, a melyeknek megvalósításánál esetleg
gyors felfogásra és elhatározásra is lehetett szükség.

Balfelől, alulról a láthatatlan csapatok közt folyó lövöldözés
hallatszott a ködben. Andrej herczegnek úgy tetszett, hogy ott
összpontosul az ütközet, ott fog fölmerülni valami akadály, és "oda
fognak elküldeni engem", - gondolta magában, - "egy dandárral vagy egy
hadosztálylyal, s ott fogok én zászlóval a kezemben előnyomulni s
elsöprök mindent, a mi csak az utamba akad". Andrej herczeg nem tudta
a mellette elvonuló zászlóaljak zászlóit közönyösen nézni. A mint
elnézte a zászlókat, folyton azt gondolta: lehet, hogy éppen ez az a
zászló, a melylyel majd a csapatok élén fogok menni.

Reggelre az éjjeli köd csak harmattá változott zuzmarát hagyott hátra
a magaslatokon, a mélyedésekben azonban még mindig, mint tejszínű
tenger terült szét a köd. Balfelől, abból a völgyből, a hova
csapataink leereszkedtek s a honnan a lövöldözés hallatszott,
éppenséggel semmi se látszott. Sötét, de tiszta ég borult a
magaslatokra és jobb felől a nap óriási korongja látszott. Messzi
elől, a ködtenger túlsó partján kibukkanó erdős halmok látszottak, a
melyeken ott kellett lenni az ellenséges hadseregnek, s a melyeken
derengett is valami ilyesféle. Jobbfelől, ott a köd birodalmában,
kerékzörgéssel és dobogással kísérve s olykor szuronyaival csillogva
vonult el a testőrség; balfelől lovas tömegek bukkantak föl és tűntek
el a köd tengerében. Elől és hátul a gyalogság menetelt. A
főparancsnok ott állt a falu végén és elvonultatta maga előtt a
csapatokat. Kutuzov ezen a reggelen elcsigázottnak és ingerültnek
látszott. A mellette elvonuló gyalogság egyszerre minden parancs
nélkül megállt, nyilván azért, mert elől valami akadály feltartóztatta.

- Adja ki végre a parancsot, hogy zászlóalj-oszlopokba sorakozzanak és
kerüljék meg a falut, - mondotta Kutuzov bosszúsan egy hozzá közeledő
tábornoknak. - Hogy' nem képes felfogni, kegyelmes jó uram, hogy mikor
az ember szemben áll az ellenséggel, a falu szoros utczájában nem
lehet szétterpeszkedni.

- Én azt hittem, hogy a falu mögött fogunk sorakozni, exczellencziás
uram, - felelt a tábornok.

Kutuzov epésen elmosolyodott.

- No, ez aztán gyönyörű lenne, az ellenség szeme láttára fejleszteni
ki az oszlopunkat, - gyönyörű lenne.

- Az ellenség még messze van, exczellencziás uram. A rendelkezés
szerint...

- A rendelkezés! - kiáltott föl Kutuzov epésen, - hát azt ki mondta
önnek?... Szíveskedjék csak azt tenni, a mit parancsolnak.

- Igen is.

- No, lelkem, - szólt Neszviczkij suttogva Andrej herczeghez, -
ugyancsak rossz kedvében van az öreg.

Ekkor egy fehér egyenruhás és a kalapján zöld tollas osztrák tiszt
odalovagolt Kutuzovhoz és a császár nevében megkérdezte, vajjon tűzben
van-e már a negyedik hadtest?

Kutuzov, a nélkül, hogy felelt volna, elfordult s véletlenül ráesett a
tekintete Andrej herczegre, a ki ott állott mellette. Bolkonszkijt
megpillantván, Kutuzov valamelyest enyhítette a pillantása haragos és
maró kifejezését, mintegy öntudatára ébredvén annak, hogy végre is az
ő segédtisztje nem oka annak, a mi történt. S a nélkül, hogy az
osztrák segédtisztnek felelt volna, odafordult Bolkonszkijhoz.

- Menjen csak lelkem, s nézze meg, átvergődött-e már a falun a
harmadik hadosztály. Mondja meg nekik, hogy álljanak meg és várják be
a parancsomat.

Alig, hogy Andrej herczeg elindult, megállította őt.

- És kérdezze meg, fel vannak-e állítva a lövészek, - tette hozzá! -
Mit csinálnak, mit csinálnak! - mormogta magában és még mindig nem
felelt az osztráknak.

Andrej herczeg elvágtatott, hogy a parancsot teljesítse.

Miután az előtte vonuló zászlóaljakat mind utólérte, megállította a
harmadik hadosztályt és meggyőződött róla, hogy a mi hadoszlopaink
előtt a lövészek csatárláncza még csakugyan nincs felállítva. A
legelől lévő ezred parancsnoka nagyon csodálkozott, mikor közölték
vele a főparancsnok parancsát, hogy állítsa fel a lövészeket. Az
ezredparancsnok azzal a mélységes meggyőződéssel állt ott, hogy előtte
még vannak csapatok, s hogy az ellenség nem lehet közelebb tíz
versztnél. És elől csakugyan nem látszott más, mint az elhagyott és
ködben derengő helység. Andrej herczeg, miután a főparancsnok nevében
kiadta a parancsot, hogy az elmulasztottakat pótolják, visszalovagolt.
Kutuzov még mindig ugyanazon a helyen állott, s öregesen elhagyván
izmos testét a nyeregben, behunyt szemmel nagyokat ásított. A csapatok
nem mozdultak, hanem lábhoz tett fegyverrel álltak egy helyben.

- Jól van, jól van, - mondotta Andrej herczegnek és odafordult a
tábornokhoz, a ki órával a kezében, azt mondotta, hogy ideje volna
indulni, mert a balszárny oszlopai már mind elvonultak.

- Ráérünk még, kegyelmes uram, - mondotta Kutuzov ásítás közben. -
Ráérünk! - ismételte.

Ekkor, messze Kutuzov mögött, tisztelgő ezredek hangjai hallatszottak
és ezek a hangok az előnyomuló orosz hadoszlopok vonalának egész
hosszában gyorsan kezdtek közeledni. Nyilvánvaló volt, hogy az, a ki
előtt tisztelegtek, gyorsan haladt. Mikor annak az ezrednek a katonái
elkiáltották magukat, a mely előtt Kutuzov állott, Kutuzov kissé
félrevonult és összeránczolt homlokkal körülnézett. A Pratz felőli
úton egy századra való tarka lovascsapat közeledett. Közülük ketten
sebes vágtatva lovagoltak a többiek előtt. Az egyik fekete
egyenruhában, fehér tollforgóval, pej lovon, a másik pedig fehér
egyenruhában, fekete lovon ült. A két császár volt a kíséretével.
Kutuzov az arczvonalban lévő régi katona negédességével "Vigyázz!"-t
vezényelt és tisztelegve odalovagolt a császárhoz. Egész alakja és
modora egyszeriben megváltozott. Egy alárendelt és nem okoskodó ember
képét öltötte magára. Negédes tiszteletteljességgel, mely a császárt
szemlátomást kellemetlenül érintette, odalovagolt hozzá és tisztelgett
előtte.

A kellemetlen benyomás, mint a ködfoszlány a tiszta égen, csak éppen,
hogy átsuhant az uralkodó fiatal és boldog arczán, azután eltűnt.
Gyengélkedése után aznap soványabbnak látszott, mint az olmützi
csatatéren, a hol Bolkonszkij első ízben látta őt külföldön; de
gyönyörű szürke szemeiben a fenség és a szelidség ugyanolyan elbűvölő
vegyüléke csillogott, és finom ajkain a legváltozatosabb
kifejezéseknek ugyanaz a lehetősége, és főképpen az elszánt és
ártatlan fiatalságnak ugyanaz a fölséges kifejezése ült.

Az olmützi csapatszemlén fenségesebb, itt pedig vidámabb és erélyesebb
volt. A három versztes vágtatástól kissé kipirult, s mikor a lovát
megállította, nagyot fújva felsóhajtott és végignézett a kíséretében
levőknek épp oly fiatal és eleven arczain. Csartoriszkij és
Novoszilyczov, Bolkonszkij herczeg és Sztroganov, valamint a többiek
is, csupa pazarul öltözött, vidám fiatal ember, gyönyörű,
agyonkényeztetett, friss és alig-alig izzadt lovakon ülve, beszélgetve
és mosolyogva álltak meg a császár mögött. Ferencz császár, egy
hosszúkás és piros arczú fiatal ember, feltűnően egyenesen ült szép
fekete csikóján s aggodalmasan és lassan nézett körül. Odaintette
fehér segédtisztjei egyikét és valamit kérdezett tőle. "Alkalmasint
azt kérdi, hogy hány órakor indultak el", - gondolta magában Andrej
herczeg, a mint régi ismerősét megfigyelte, s eszébe jutván a
kihallgatása, nem tudott elfojtani egy mosolyt. A császárok
kíséretében orosz és osztrák testőr- és egyéb ezredekből
összeválogatott testőr-tisztek voltak együtt. Közöttük lovászok
vezették a kivarrott csótárokkal letakart szép császári
tartalék-lovakat.

Mint mikor egy hirtelen kinyitott ablakon át friss levegő árad be egy
dohos szobába, úgy ihlette meg ettől a csillogó fiatal csapattól a
fiatalság, az erély és a siker meggyőződése Kutuzov lehangolt
törzskarát.

- Miért nem lát már hozzá, Larionovics Mihail? - fordult oda Alexander
császár hirtelen Kutuzovhoz, s ugyanakkor udvarias pillantást vetett
Ferencz császárra.

- Még várok, felség, - felelt Kutuzov tiszteletteljesen előrehajolva.

A császár kissé elkomolyodva, előrehajtotta a fülét, és jelezte, hogy
nem hallotta jól.

- Még várok, felség, - ismételte Kutuzov (Andrej herczeg észrevette,
hogy Kutuzov felső ajka természetellenesen remegett, mikor ezt a "még
várok"-ot kiejtette). A hadtestek még nincsenek mind együtt.

A császár most már hallotta, de ez a felelet szemlátomást nem volt
ínyére; görnyedt vállait felrántotta, rápillantott a mellette álló
Novoszilyczovra, s mintegy ezzel a pillantással emelt panaszt Kutuzov
ellen.

- De hiszen nem vagyunk most a czariczyni mezőn, Larionovics Mihail, a
hol nem kezdik addig a parádét, míg az ezredek mind nincsenek együtt,
- jegyezte meg az uralkodó, megint a szemébe nézvén Ferencz
császárnak, mintha csak arra akarta volna őt felkérni, hogy ha már nem
akar résztvenni a beszélgetésben, legalább figyeljen oda az ő
szavaira; de Ferencz császár rá se hederített, csak ide s tova
tekintgetett.

- Éppen azért nem kezdem el, felség, - szólott Kutuzov csengő hangon,
mintegy ezzel akarván elejét venni annak, hogy meg ne hallják, s az
arczán megint megrezdült valami. - Éppen azért nem kezdem el, felség,
mert nem vagyunk parádén, és nem vagyunk a czariczyni mezőn, -
mondotta tisztán és határozottan.

A császár kíséretében lévő arczokon, melyek gyors pillantásokat
váltottak egymással, a zúgolódás és szemrehányás kifejezése jelent
meg. "Bármilyen öreg is, nem volna szabad, semmiképpen se volna szabad
így beszélnie", - ez volt azokról az arczokról leolvasható.

A császár merően és figyelmesen nézett Kutuzov szemébe, azt várván,
nem mond-e még valamit. De Kutuzov tiszteletteljesen lehorgasztott
fejjel szintén csak várt. A hallgatás eltartott vagy egy perczig.

- Egyébiránt, ha felséged parancsolja, - szólott Kutuzov a fejét
fölemelvén, s újra a korlátolt, nem okvetetlenkedő, hanem a vakon
engedelmeskedő tábornok előbb használt hangján beszélt.
Megsarkantyúzta a lovát és odaintvén magához Miloradovics
hadtestparancsnokot, parancsot adott neki a támadásra.

Megint megmozdúltak a csapatok, s a novgorodi ezred két és az apseroni
ezred egy zászlóalja a császár mellett megindult előre.

Ugyanakkor, mikor ez az apseroni zászlóalj a császár előtt elvonult, a
pirosarczú Miloradovics, köpönyeg nélkül, teljes rendjeles díszben,
félrecsapott, hatalmas tollbokrétás kalappal a fején, sebes
vágtatásban száguldott előre és daliásan tisztelegve megállította a
lovát a császár előtt.

- Isten nevében, - mondotta neki a császár.

- Felség, minden lehetőt el fogunk követni, Felség, - felelt vidáman,
de azért rossz franczia kiejtésével gúnyos mosolyt csalt ki a kíséret
uraiból. Miloradovics hirtelen megfordította a lovát s odaállott
valamivel a császár mögé. Az apseroniak, a kiket az uralkodó jelenléte
egészen felvillanyozott, délczegen, feszes léptekkel vonultak el a két
császár és kísérete előtt.

- Fiúk! - kiáltott föl csengő, önérzetes és vidám hangon Miloradovics,
a kit a puskaropogás, a küszöbön álló ütközet, és a császárok előtt
oly önérzetesen elvonuló délczeg apseroniak látása, - a kik még
Szuvarov idejéből való bajtársai voltak, - annyira föllelkesített,
hogy még a császár jelenlétéről is megfeledkezett. - Fiúk! Ez nem az
első falu, melyet el kell foglalnotok! - kiáltotta oda nekik.

- Rajta leszünk! - kiáltottak a katonák. A császár lova szinte
megbokrosodott a váratlan kiabálástól. Ez a ló, mely már az orosz
hadiszemléken is hordozta a császárt, itt az austerlitzi csatatéren is
épp úgy, mint a Mars-mezőn, békén tűrte bal lábának a sarkantyúzását,
itt is hegyezte a füleit a lövöldözésre, de itt sem tulajdonított
semmi jelentőséget, sem annak a mit hallott, se Ferencz császár fekete
csikója szomorúságának, sem pedig mindannak, a mit az, a ki hátán ült
ezen a napon, mondott, gondolt és érzett.

A császár mosolyogva fordult oda egyik bizalmasához, s a délczeg
apseroniakra mutatva valamit mondott neki.



XVI.

Kutuzov, segédtisztjeinek a társaságában lépésben ment a karabélyosok
után.

Mikor már vagy félversztet ment, a hadoszlop végén, két út
keresztezésénél, egy elhagyatott, magános ház előtt (mely alkalmasint
csárda volt valamikor) megállt. Mind a két út lefelé vezetett a
hegyről, és mind a kettőn csapatok vonultak.

El kezdett oszladozni a köd és vagy két versztnyire a szemközt lévő
magaslatokon, úgy homályosan már látszottak az ellenséges csapatok.
Balfelől a völgyben mind hangosabb lett a puskaropogás. Kutuzov egy
osztrák tábornokkal beszélgetve megállt. Andrej herczeg, a ki kissé
hátrább állott, nézte őket, s egy segédtiszttől el akarván kérni a
távcsövét, odafordult hozzá.

- Nézze csak, nézze, - szólott ez a segédtiszt, miközben nem a
távolból látszó csoportokra, hanem egyenesen maga elé le a völgybe
nézett. - Ezek francziák!

A két tábornok és a segédtisztek mind a látcső után kaptak, melyet
kézről-kézre adtak egymásnak. Az arczok egyszerre mind elváltoztak, s
valamennyire kiült a rémület kifejezése. Azt hitték, hogy a francziák
még két versztnyire vannak tőlük, s egyszerre váratlanul megjelentek
közvetlenül az orruk előtt.

- Ez az ellenség?... Nem!... De igen, nézze csak, az... biztosan az...
Mit jelentsen ez? - hangzott föl mindenfelől.

Andrej herczeg szabad szemmel is látta, hogy jobbfelől, alulról, alig
ötszáz lépésnyire attól a helytől, a melyen Kutuzov állott, egy sűrű
franczia hadoszlop jött fölfelé az apseroniakkal szemben.

"Ime itt van, elérkezett a döntő pillanat! Végre rám került a sor!" -
gondolta Andrej herczeg, és megsarkantyúzván a lovát, odalovagolt
Kutuzovhoz.

- Meg kell állítani az apseroniakat, - kiáltott föl, - kegyelmes uram!

De ugyanabban a pillanatban füstbe borult minden, közeli puskaropogás
hallatszott s Andrej herczegtől alig két lépésnyire egy naivul ijedt
hang fölkiáltott: "No czimborák, beföllegzett!" És ez a hang úgy
hatott, mintha csak vezényszó lett volna. Erre a hangra futásnak eredt
mindenki.

Zűrzavaros és mindjobban gyarapodó tömegek futottak vissza arra a
helyre, a hol öt perczczel azelőtt a csapatok elvonultak a császár
előtt. Nemcsak hogy nehéz volt ezt a tömeget föltartóztatni, de szinte
lehetetlen volt vele együtt nem futni vissza. Bolkonszkij csak azon
iparkodott, hogy el ne maradjon tőle, hátranézett és bámult, nem
tudván megérteni, mi történt ott előtte. Neszviczkij kétségbeesett,
piros arczczal és önmagából kikelve ordított Kutuzovra, hogy ha nem
megy el tüstént, bizton fogságba kerül. Kutuzov még mindig ugyanazon a
helyen állott, s a nélkül, hogy felelt volna, elővette a zsebkendőjét.
Csurgott a vér az arczáról. Andrej herczeg odafurakodott mellé.

- Megsebesült? - kérdezte, alig tudván elleplezni alsó ajkának a
remegését.

- Nem itt van a seb, hanem ott ni! - mondotta Kutuzov, miközben a
kendőjét az arczára nyomta és rámutatott a menekülőkre.

- Tartóztassa fel őket! - kiáltotta, de ugyanakkor, alkalmasint
meggyőződvén arról, hogy ez lehetetlenség, megsarkantyúzta a lovát és
jobbra elvágtatott. A menekülőknek egy ujonnan összeverődött tömege
megkapta és magával ragadta őt.

A csapatok olyan sűrű tömegekben futottak, hogy a ki egyszer a
gomolygó tömegbe belesodródott, az csak bajosan kászolódhatott ki
belőle. Az egyik felkiáltott: "Előre! Mit habozol?" A másik megfordult
és a levegőbe lőtt; a harmadik azt a lovat verte, a melyen Kutuzov
ült. Kutuzov, miután a kíséretével együtt, mely időközben a felére
olvadt, ellovagolt abba az irányba, a honnan, meglehetősen közelről,
ágyúdörgés hallatszott. Andrej herczeg kiszabadulván a menekülők
közül, iparkodott el nem maradni Kutuzovtól, s egy hegy lejtőjén
megpillantott egy orosz üteget, a mely még mindig tüzelt s a melyet a
francziák erősen szorongattak. Fölötte orosz gyalogság állott, mely
sem előre nem mozdult, hogy az ütegnek segítségére legyen, se vissza
nem vonult a menekülőkkel. Egy lovastábornok elvált ettől a
gyalogságtól és odalovagolt Kutuzovhoz. Kutuzov kíséretéből már csak
négy ember maradt mellette. Mindannyian sápadtak voltak és szótlanul
néztek egymásra.

- Tartóztassa fel azokat a gazembereket! - szólott Kutuzov lihegve az
ezredparancsnokhoz, s a menekülőkre mutatott; de ebben a pillanatban,
mintegy büntetésül ezekért a szavakért, mint egy madárcsapat, süvítve
szálltak a golyók az ezred és Kutuzov kísérete felé. A francziák
rohamot intéztek az üteg ellen, és megpillantván Kutuzovot, elkezdtek
rá lövöldözni. Erre a sortűzre az ezredparancsnok a czombjához kapott;
néhány ember elesett, és egy helyettes-zászlótartó, a ki zászlóval a
kezében ott állott, kiejtette a kezéből a zászlót: a zászló megingott,
leesett, de fönnakadt a szomszéd katonák fegyverei közt. A katonák
minden parancs nélkül elkezdtek tüzelni.

- Oooh! - nyögte Kutuzov kétségbeesetten és hátranézett. -
Bolkonszkij, - suttogta öreges tehetetlenségének a tudatától remegő
hangon, - Bolkonszkij, - suttogta a szétzüllött zászlóaljra és az
ellenségre mutatva, - mi ez?

De még mielőtt ezt a két szót kiejthette volna, Andrej herczeg, a ki a
szégyen és harag könnyeit érezte felnyomulni a torkán, már leszállott
volt a lováról és odaugrott a zászlóhoz.

- Fiúk, előre! - kiáltott föl gyermekesen átható hangon. - "Ime itt
van!" - mikor a zászló nyelét megfogta, és gyönyörűséggel hallgatta a
nyilván neki szánt golyók fütyölését. Néhány katona elesett. - Hurrá!
- kiáltott föl Andrej herczeg, alig bírván tartani a nehéz zászlót és
azzal a kétségtelen meggyőződéssel rohant előre, hogy az egész
zászlóalj követni fogja. És csakugyan, mindössze pár lépést futott
előre egyedül. Megmozdult egy-két katona, majd hurrá-t kiáltva az
egész zászlóalj megindult előre és utólérte őt. A zászlóalj egyik
altisztje odarohant hozzá, kikapta kezéből az imbolygó zászlót, de
legott elesett. Andrej herczeg megint fölkapta a zászlót, s a nyelénél
fogva vonszolta maga után a zászlóalj előtt. Maga előtt ott látta a mi
tüzéreinket, a kik közül egyesek küzdöttek, mások az ágyúkat
cserbenhagyva, vele szemben futásnak eredtek; látott franczia
gyalogosokat is, a kik megragadták a tűzérlovakat és megfordították az
ágyúkat. Andrej herczeg a zászlóaljával már csak húsz lépésnyire volt
az ágyúktól. A feje fölött folyton hallotta a golyók fütyölését, és
jobbra-balra tőle egyre sóhajtottak és hullottak a katonák. De ő rájuk
se hederített, mindig csak azt nézte, mi történik azzal az üteggel ott
előtte. Már tisztán látta egy vöröshajú tüzérnek félrecsapott csákós
alakját, a mint egy ágyútörlőbe kapaszkodott, a melyet egy franczia
katona ki akart csavarni a kezéből. Andrej herczeg tisztán látta e két
ember arczának fáradt és egyúttal dühös kifejezését, a kik nyilván azt
se tudták, mit csinálnak.

"Mit csinálnak ezek? - gondolta Andrej herczeg, a mint őket nézte, -
miért nem fut az a vörös tűzér, mikor nincs fegyvere? Miért nem szúrja
le az a franczia? Már arra se lesz ideje, hogy odajusson, a
francziának egyszerre eszébe jut a fegyvere és leszúrja őt." És
csakugyan, egy másik franczia szuronyszegezve rohant a küzködőkhöz, s
a vörös tűzér, a ki még mindig nem volt tisztában vele, hogy mi vár
reá, s a ki diadalmasan hadonászott a magához ragadott ágyú-törlővel,
eldőlt. De Andrej herczeg nem láthatta, hogy mi lett a dolog vége. Úgy
tűnt föl neki, mintha a közelében álló katonák egyike bottal teljes
erővel főbe ütötte volna őt. Az ütés kissé fájdalmas, de a mi fő,
kellemetlen volt azért, mert megzavarta őt abban, hogy láthassa azt, a
mit meg akart figyelni.

"Mi az? Elesem? Megtántorodnak a lábaim", - gondolta és hátra esett.
Abban a reményben, hogy megláthatja, hogy' végződött a két franczia és
a tűzér harcza, kinyitotta a szemeit, s roppantul szerette volna
tudni, megölték-e a tűzért vagy sem, s elfoglalták-e az ágyúkat vagy
sem? De nem látott semmit. Nem volt fölötte más, mint az ég, a
homályos, de azért mégis mérhetetlenül magas ég, a melyen csöndesen
úszkált néhány szürke felhő. Milyen csöndesen és nyugodtan, milyen
ünnepélyesen, éppenséggel nem úgy, mint a hogy' mi rohantunk,
ordítottunk és verekedtünk, éppenséggel nem úgy, mint a hogy'
feldühödt és megrémült arczczal tülekedtek egymással az ágyútörlő
fölött az a franczia, meg az a tűzér, éppenséggel nem úgy siklanak
tova ezen a magas, végtelen égen azok a felhők. Hogy' van az, hogy én
soha azelőtt nem láttam ezt a magas eget? És milyen boldog vagyok,
hogy végre megösmertem. Igen! Sivár minden, csupa ámítás minden, azt a
végtelen eget kivéve. Semmi, semmi sincsen rajta kívül. De még az
sincsen, semmi sincsen, csak csönd és nyugalom. És hála Istennek!...



XVII.

Bagrationnál, a jobb szárnyon kilencz órakor még nem kezdődött volt
meg az ütközet. Bagration herczeg nem akarván Dolgorukov ama
kívánságának eleget tenni, hogy az ütközetet megkezdjék, és el akarván
hárítani magáról a felelősséget, azt ajánlotta Dolgorukovnak, hogy
küldjenek el valakit és kérdezzék meg a főparancsnokot. Bagration
tudta, hogy tekintettel arra a tíz versztre, mely az egyik szárnyat a
másiktól elválasztotta, ha nem ölik is meg azt, a kit elküldenek (a mi
valószinűnek látszott) s ha megtalálja is a főparancsnokot, a mi pedig
nagyon nehéz volt, a küldött, lehetetlen, hogy esténél előbb
visszakerüljön.

Bagration semmitmondó, nagy és álmos szemeivel végignézett a kíséretén
és önkéntelenül is Rosztovnak a reménytől és az izgatottságtól szinte
megdermedt, gyerekes arcza ötlött a szemébe először. Őt küldte hát el.

- És ha ő felségét előbb megtalálom, mint a főparancsnokot, kegyelmes
uram? - kérdezte Rosztov, kezét a sipkájához szorítva.

- Akkor ő felségének is átadhatja, - felelt Dolgorukov és sietve elébe
vágott Bagrationnak.

Rosztov, miután az éjjel felváltották, pár órát aludt reggel felé, s
jókedvűnek, bátornak és elszántnak érezte magát, mozdulatai ruganyosak
voltak, szentül bízott a szerencséjében, és olyan hangulatban volt, a
melyben minden könnyűnek, vidámnak és lehetségesnek látszik.

Ezen a reggelen minden vágya teljesült: megkezdődött a döntő ütközet s
ő részt vehetett benne; sőt parancsőrtisztje lett a legvitézebb
tábornoknak; sőt, most valami megbízással ment Kutuzovhoz, de
meglehet, magához az uralkodóhoz. Derült volt a reggel, jó lovacska
volt alatta s örömmel és boldogsággal volt tele a lelke. Miután a
parancsot megkapta, megeresztette a lovát, s a csapat-vonal mentén
elvágtatott.

Eleinte a Bagration-féle csapatok mentén haladt előre, a melyek még
nem léptek a cselekvés terére, és mozdulatlanul álltak egy helyben,
majd kijutott az Uvarov lovassága által ellepett síkságra s itt már
valamelyes mozgalmat és az ütközetre való készülődést észlelt; mikor
az Uvarov lovasságát megkerülte, tisztán hallotta az ágyú- és
puska-tüzelés hangjait. A tüzelés mindinkább erősbödött.

Most már nem úgy volt, mint azelőtt, a mikor a friss reggeli
levegőben, egyenlőtlen időközökben kettesével, hármasával eldördült
néhány lövés, és utána beleszólt egy-két ágyúdördülés is, hanem Pratz
előtt a hegyoldalon valóságos puskaropogás hallatszott, melyet oly
sűrű ágyúdörgés kísért, hogy olykor az egyes lövések már nem is voltak
külön kivehetők, hanem egy közös dördülésbe olvadtak össze.

Látni lehetett, a mint a lankás domboldalakon egymást űzte, egymást
érte a puskák villanása, az ágyúk füstfelhői pedig lassan gomolyogtak,
majd szétfoszlottak és egymásba olvadtak. A szuronyok villogásán
láthatók voltak a füst között a gyalogsági tömegek felvonulása s a
zöld lőszerkocsis tűzérség keskeny csikjai.

Rosztov egy pillanatra megállította a lovát egy hegyfokon, hogy lássa,
mi történik; de bármennyire megfeszítette is a figyelmét, semmit se
volt képes kivenni, és megérteni abból, a mi történt; mozogtak ugyan
valamiféle emberek ott a füstben, elől is, hátul is csapatok keskeny
sávjai húzódtak ide s tova; de miért? hová? miféle csapatok? - azt
kivenni nem lehetett. Ez a látvány és ezek a hangok nem csak hogy nem
ébresztettek benne semmiféle szomorú vagy szepegő érzést, sőt
ellenkezőleg, csak gyarapították az energiáját és elszántságát.

"No csak, rajta, rajta!" - fordult oda gondolatban ezekhez a
hangokhoz, és megint megindult a vonal mentén, mindjobban belejutván
az immár a cselekvés terére lépett csapatok közé.

"Hogy hogy' és miként lesz, azt nem tudom, de jó lesz minden!" -
gondolta Rosztov.

Miután még néhány osztrák csapatot elhagyott, észrevette, hogy a
vonalnak utánuk következő része (ez volt a testőrség) már benn volt a
tűzben.

"Annál jobb! Legalább közelről látom", - gondolta.

Csaknem a legelső vonal mentén haladt előre. Néhány lovas vágtatott
vele szemben. Ezek a mi testőr-dzsidásaink voltak, a kik züllött
sorokban tértek vissza a rohamból. Rosztov önkéntelenül észrevette,
hogy egyiküket elborította volt a vér, és csak vágtatott tovább.

"Ehhez nekem semmi közöm!" - gondolta. Alig lovagolt előre pár száz
lépést, mikor balfelől, az ő útját keresztezve, a mező egész
szélességében csillogó fehér egyenruhába öltözött és fekete lovakon
ülő lovasoknak egy hatalmas csoportja ügetett egyenesen felé. Rosztov
hogy a lovasok útjából kitérjen, megeresztette a lovát, a mi sikerült
volna is neki, ha azok egyforma ütemben jöttek volna, de mindinkább
gyorsították a menetet, úgy, hogy a lovak közül egyesek már szinte
vágtatva közeledtek. Rosztov mind tisztábban hallotta dobogásukat és
fegyvereik zörgését, s mind tisztábban kivehette a lovaikat,
alakjukat, sőt az arczukat is. Ezek a mi lovas-testőreink voltak, a
kik rohamra indultak a velük szemben előnyomuló franczia lovasság ellen.

A lovas-testőrök már vágtattak, de még valamelyest fékezték a
lovaikat. Rosztov már látta az arczukat és hallotta a vezényszót:
Rajta-rajta! - melyet egy tiszt ordított, a ki eszeveszetten vágtatott
tova jóvérű lován. Rosztov attól tartván, hogy letiporják, vagy
belekeverik a francziák ellen intézett rohamba, oly sebesen, a
mennyire csak a lovától tellett, elvágtatott az arczvonal előtt, de
még se sikerült neki idejében a végére érni.

A szélső lovas-testőr, egy óriás termetű ragyás ember, haragosan
összeránczolta a homlokát, mikor meglátta maga előtt Rosztovot, a
kivel elkerülhetetlenül össze kellett ütköznie. Ez a lovas-testőr
feltétlenül legázolta volna Rosztovot a Beduinjával együtt (Rosztov
olyan kicsinek és gyöngének tetszett maga előtt, ezekhez az óriás
emberekhez és lovakhoz képest), ha véletlenül nem jutott volna eszébe
az, hogy pálczájával a lovas-testőr lovának a szeme közé suhintson. Az
öt versokos, nehézkes, fekete ló füleit hátraszegve ágaskodni kezdett;
de a lovas-testőr hatalmas sarkantyúit teljes erővel belevágta az
oldalába, mire a ló a nyakát kinyújtva s a farkát lengetve még
veszettebbül száguldott tova.

Alig hogy a lovas-testőrök Rosztovot elhagyták, már hallotta a
hurrá-kiáltásokat, és hátrapillantva látta, hogy legelső soraik már
összekeveredtek a piros vállrojtos, idegen, alkalmasint franczia
lovasokkal. Többet nem láthatott, mert tüstént ezután megszólaltak
valahol az ágyúk és füstbe borult minden.

Abban a pillanatban, mikor a lovas-testőrök őt elhagyva, eltüntek a
füstben, Rosztov habozni kezdett, vajjon kövesse-e őket, vagy oda
menjen, a hová küldték. Ez volt a lovas-testőrök ama fényes rohama,
mely még a francziákat is bámulatba ejtette. Rosztov elrémülve
hallotta később, hogy a szép legényeknek ebből a hatalmas tömegéből,
mindezekből az ezreket érő lovakon vágtató gazdag fiúkból, tisztekből,
hadapródokból, a kik mellette elvágtattak, a roham után mindössze
tizennyolczan maradtak életben.

"Mit irigyeljem őket: nekem nem ez a sors van szánva, s úgy lehet,
hogy tüstént meglátom a császárt!" - gondolta Rosztov és elvágtatott.

Mikor a gyalogos testőrökhöz ért, nem annyira abból, hogy hallotta a
golyók fütyölését, mint inkább abból, hogy a katonák arczán
nyugtalanságot, a tisztekén pedig természetellenes, harczias
ünnepélyességet fedezett föl, észrevette, hogy egymást űzve repültek a
golyók körülötte és a feje fölött.

Mikor a gyalog-testőrezredek egyik vonalát hátulról megkerülte, egy
hangot hallott, mely nevén szólította: "Rosztov!"

- Mi az? - kiáltott föl, nem ismervén meg Boriszt.

- Hogy' kerülsz te ide az első vonalba! A mi ezredünk éppen most
intézett egy rohamot! - mondotta Borisz azzal a boldog mosolylyal,
mely a fiatal emberek arczán meg szokott jelenni, mikor első ízben
jutnak a tűzbe. Rosztov megállt.

- Ugyan! - szólott. - Nos és?

- Visszavertük őket! - mondotta Borisz élénken, s megeredt a nyelve. -
Képzelheted. - És Borisz el kezdte mesélni, hogy a testőrség
csapatokat látván maga előtt, osztrákoknak nézte őket, és csak a
sánczok közül kilőtt golyókból tudta meg, hogy immár az első vonalban
van, és teljesen váratlanul meg kell ütköznie. Rosztov, a nélkül, hogy
Boriszt végighallgatta volna, megindította a lovát.

- Te hová mégy? - kérdezte Borisz.

- Megbízásom van ő felségéhez.

- Itt van! - mondotta Borisz, a ki "ő felsége" helyett úgy értette,
hogy Rosztovnak "ő fenségével" van dolga; és rámutatott egy
nagyherczegre, a ki sisakkal a fején és lovas-testőr köntösben alig
száz lépésnyire állott tőlük és vállát felrántva s a homlokát
összeránczolva valamit ordított egy fehér és sápadt osztrák tisztre.

- De hiszen ez a nagyherczeg, nekem pedig a főparancsnokhoz vagy az
uralkodóhoz kell mennem, - mondotta Rosztov és már-már megsarkantyúzta
a lovát.

- Gróf! Gróf! - kiáltott rá Berg, a ki a másik oldalról épp oly
élénken közeledett felé, mint Borisz, - gróf, én a jobb kezemen
megsebesültem (mondotta s odamutatta véres kezefejét, mely a
zsebkendőjével volt bekötve) és mégis a helyemen maradtam. Gróf, a
balkezemben fogom a kardot: a von Bergek nemzetségének lovag volt
minden tagja.

Berg még valamit mondott, de Rosztov nem hallgatott rá és otthagyta.

Rosztov, miután elhagyta a testőrséget s nehogy megint az első vonalba
kerüljön, mint a hogy a lovas-testőrök rohamába belecsöppent,
keresztül lovagolt egy puszta térségen, a tartalék vonal mentén
folytatta az útját, és messze elkerülte azt a helyet, a honnan a
legerősebb tüzelés és ágyúzás hallatszott. Egyszerre maga előtt és a
mi csapatunk mögött, egy olyan helyen, a hol semmiképpen se láthatta
az ellenséget, közeli puskaropogást hallott.

"Mi lehet ez? - gondolta Rosztov. - Az ellenség a mi csapataink háta
mögött? Az lehetetlen", - villant meg a fejében és egyszerre elfogta a
saját maga és az ütközet kimenetele fölött való rémület. "De bármi
légyen is ez, - gondolta, - most már kerülő utakról szó se lehet. Meg
kell keresnem itt a főparancsnokot, és ha minden elveszett, nekem is
kötelességem a többiekkel együtt elpusztulni."

Az a rossz előérzet, mely elfogta volt Rosztovot, most, hogy a Pratz
falú mögött elterülő és mindenféle csapatok tömegével ellepett
területen beljebb hatolt, mindinkább fokozódott.

- Mi az? Mi az? Kire lövöldöznek? Ki lövöldöz? - kérdezte Rosztov,
mikor az orosz és osztrák katonákat utolérte, a kik rendetlen futásban
menekülve, keresztezték az útját.

- Tudja az ördög? Megvertek már? Mindennek vége! - feleltek neki
oroszul, németül és csehül a menekülők csapatjai, a kik épp oly
kevéssé tudták, hogy mi történt, mint ő.

- Üssétek a németeket! - ordított az egyik.

- Ördög vigye az árulóit!

- Pokolba ezekkel az oroszokkal! - dörmögte egy német.

Néhány sebesült vánszorgott az úton. A szitkok, a felkiáltások, a
nyögések egy általános morajba olvadtak össze. A lövöldözés
abbamaradt, s mint Rosztov később megtudta, az orosz és osztrák
katonák egymásra lövöldöztek.

"Istenem! Mi ez? - gondolta Rosztov. - És éppen itt, a hol minden
pillanatban megláthatja őket a császár... De nem, ez alkalmasint csak
néhány gazember. Ez nem lehet, ez lehetetlen", - gondolta. "Csak
hamar, hamar, hadd menjek innen mielőbb!"

A vereség és a futás gondolata sehogy' se ment a fejébe Rosztovnak.
Bár ott látta a franczia ágyúkat és csapatokat éppen azon a pratzi
hegyen, a hol a főparancsnokot kellett volna fölkutatnia, nem tudta,
és nem akarta elhinni azt, a mit látott.



XVIII.

Rosztov azt a parancsot kapta, hogy Pratz falú körül keresse a
főparancsnokot és az uralkodót. De nemcsak hogy ők nem voltak ott, de
nem volt ott egyetlen parancsnok sem, hanem csak a legkülönfélébb
fegyvernemekből való szétzüllött csapatok. Kimerült lovát még jobban
hajszolta, csak hogy mielőbb elhagyja ezeket a tömegeket, de minél
tovább jutott, annál nagyobb rendetlenséget tapasztalt a csapatok
közt. Az országúton, a melyre kijutott, mindenféle fajta szekerek és
fogatok, mindenféle fegyvernemhez tartozó osztrák és orosz csapatok,
sebesültek és nem sebesültek szorongtak. Mindez a pratzi magaslatokon
elhelyezett franczia ütegek golyóinak komor hangjai közepett zavarosan
nyüzsgött és morajlott.

- Hol a császár? Hol van Kutuzov? - kérdezte Rosztov mindattól, a kit
csak megállíthatott, de senkitől se tudott választ kapni.

Végre galléron fogott egy katonát és rákényszerítette, hogy a
kérdésére feleljen.

- Eh! Barátocskám! Már rég elindultak valamennyien valahol oda előre!
- mondotta Rosztovnak a katona mosolyogva és kitépte magát a kezei
közül. Otthagyva ezt a katonát, a ki nyilván részeg volt, Rosztov egy
tisztiszolgának vagy valami előkelő személyiség lovászának a lovát
állította meg s őt kezdte vallatóra fogni. A tisztiszolga kijelentette
Rosztovnak, hogy a császárt ezelőtt egy órával lélekszakadva vitték el
hintón ezen az úton, s hogy a császár veszedelmesen megsebesült.

- Lehetetlen, - mondotta Rosztov, - alkalmasint másvalaki volt az.

- Magam is láttam, - szólott a legény öntelt mosolylyal. - Talán csak
ismerem a császárt: hányszor láttam Péterváron, ennyiről ni. Sápadtan,
ijesztően sápadtan ült a kocsijában. S az a négy fekete, batyuska,
mint a vihar, úgy száguldott el mellettünk: azt hiszem, ideje, hogy a
császári lovakat és Ivanycs Ilját is ösmerjem: aztán meg azt tartom,
hogy Ilja nem igen megy kocsin mással, mint a császárral.

Rosztov eleresztette a lovát és tovább akart menni. Egy sebesült tiszt
ment el mellette és odafordult hozzá:

- De hát kit keres? - kérdezte a tiszt, - a főparancsnokot? A mi
ezredünk előtt éppen mellén találta egy ágyúgolyó.

- Nem halt meg, csak megsebesült, - igazította helyre egy másik tiszt.

- De hát ki? Kutuzov? - kérdezte Rosztov.

- Nem Kutuzov, hanem hogy' is hívják, no de hiszen mindegy, mindössze
se sokan maradtak életben. Tessék csak oda menni, abba a faluba, ott
együtt van az egész parancsnokság, - mondotta ez a tiszt és rámutatván
Hostieradek falura, tovább ment.

Rosztov lépésben folytatta az útját, maga se tudván, hogy hova és
kihez megy voltaképpen. A császár megsebesült, az ütközet elveszett.
Most már lehetetlen volt ezt el nem hinnie. Elindult hát abban az
irányban, a melyet mutattak neki, s a hol a messze távolban egy
templomot és tornyokat látott. Ugyan minek siessen most már? Mit
mondjon most már a császárnak vagy Kutuzovnak, még ha életben vannak
és nem sebesültek is meg?

- Ezen az úton tessék menni, nagyságos uram, mert amott bizton
agyonlövik, - kiáltott rá egy katona. - Bizton agyonlövik!

- Oh! Mit beszélsz! - szólott egy másik. - Már hova menne arra! Erre
közelebb.

Rosztov elgondolkozott s éppen annak az útnak vágott neki, a melyen
azzal kecsegtették, hogy agyonlövik.

"Most már úgy is mindegy; mikor már a császár megsebesült, talán
bizony én óvjam magamat?" - gondolta magában. Kijutott arra a
térségre, a melyen a Pratzból menekülők közül a legtöbb ember pusztult
el. A francziák még nem foglalták el ezt a helyet, az oroszok pedig, a
kik életben maradtak, vagy megsebesültek, régen otthagyták. Mint a jó
legelőn a boglyák, minden deszjatinon tíz-tizenöt halott és sebesült
hevert szanaszét a mezőn. Kettesével, hármasával vánszorogtak tova a
sebesültek és folyton hallatszottak kellemetlen, s mint Rosztovnak
tetszett, olykor mesterkélt nyögéseik és jajkiáltásaik. Rosztov
megeresztette a lovát, hogy ne lássa ezeket a szenvedő embereket és
borzalom fogta el a szívét. Nem az életéért aggódott, hanem azért a
férfiasságért, a melyre szüksége volt, s a melyről tudta, hogy nem
állja ki ezeknek a szerencsétleneknek a látását.

A francziák, a kik már megszüntek volt erre a halottakkal és
sebesültekkel telehintett mezőre lőni, mert már nem volt rajta eleven
ember, megpillantván a rajta keresztül lovagló segédtisztet, felé
irányítottak egy ágyút és odalőttek néhány golyót. Ezeknek a rémesen
fütyülő hangoknak az érzése és a körülötte heverő halottak a rémület
és az önmaga iránt való szánalom egyetlen benyomásává olvadtak össze
Rosztovban. Eszébe jutott az édes anyja utolsó levele. "Vajjon mit
érezne, - gondolta magában, - ha itt látna most engem ezen a mezőn, s
látná a felém irányított ágyúkat?"

Hostieradek falúban bár vegyes, de nagy rendben tartott orosz csapatok
voltak együtt, melyek a csatatérről érkeztek oda. Idáig már nem
jutottak el a franczia golyók, s a tüzelés hangjai távoliaknak
tetszettek. Itt már tisztán látta és mondotta is mindenki, hogy az
ütközet elveszett. Bárkihez fordult is Rosztov, senki se tudta neki
megmondani, sem azt, hol a császár, sem azt, hol van Kutuzov. Egyesek
azt mondták, hogy az uralkodó megsebesüléséről szóló hír igaz, mások
azt állították, hogy nem, és ezt az elterjedt hamis hírt abból
magyarázták, hogy Tolsztoj udvari főmarsal, a ki a császár
társaságában a többiekkel együtt vonult ki a harcztérre, csakugyan a
császár kocsijában vágtatott vissza sápadtan és rémülten. Egy tiszt
azt beszélte Rosztovnak, hogy balra a falú mögött látott valakit a
főparancsnokok közül, és Rosztov oda is elment, már nem annyira azért,
mintha azt remélte volna, hogy ott megtalálja azokat, a kiket
keresett, mint inkább azért, hogy maga előtt megnyugtassa a
lelkiismeretét. Mikor vagy három versztet lovagolt és az utolsó orosz
csapatokat is elhagyta, egy árokkal körülvett gyümölcsös mellett két
lovast pillantott meg, a kik az árok szélén állottak. Az egyik, a
kinek fehér tollbokréta volt a kalapján, valahogyan ismerősnek tünt
fel Rosztov előtt; a másik, ismeretlen lovas, a ki gyönyörű sárga
lovon ült (ez a ló is ismerősnek látszott Rosztov előtt), az árokhoz
érve, megsarkantyúzta a lovát s a kantárszárakat megeresztve,
könnyedén átszökött az árkon. Mindössze egy kis földet rúgtak föl a ló
hátsó patái. Hirtelen megfordítván a lovát, visszafelé is átugratott
az árkon és tiszteletteljesen fordult a fehér tollforgós lovashoz,
nyilván arra biztatván őt, hogy ugyanazt megcselekedje. Az a lovas, a
kinek az alakja ismerősnek tetszett Rosztov előtt, s a ki önkéntelenül
is magára vonta a figyelmét, kezével és a fejével tagadó mozdulatot
tett, és erről a mozdulatról Rosztov legott felismerte megsiratott és
szinte az imádásig szeretett császárját.

"De ez nem lehet ő, így egyedül ezen a pusztaságon", - gondolta
Rosztov. De ebben a pillanatban Alexander megfordította a fejét és
Rosztov megpillantotta azokat a kedves vonásokat, melyek oly élesen
bevésődtek az emlékezetébe. A császár sápadt volt, az orczái a szemei
beesettek, de annál több báj és szelídség volt a vonásaiban. Rosztov
meggyőződvén róla, hogy a császár haláláról szóló hír nem volt igaz,
boldognak érezte magát. Boldog volt, hogy láthatta őt. Tudta, hogy
megtehette volna, sőt kötelessége is lett volna, hogy egyenesen
odaforduljon hozzá és átadja neki azt, a mit Dolgorukov parancsára át
kellett volna adnia.

De valamint a szerelmes ifjú reszket és szinte magán kívül van, nem
mervén kimondani azt, a miről éjszakákon át álmodozott és mikor a
várva-várt pillanat elérkezik és szemtől szemben áll vele, ijedten néz
körül segitségért, vagy a halogatás, sőt a menekülés lehetőségeért,
épp úgy Rosztov is, most, hogy elérte azt, a mi után a világon
mindennél jobban vágyakozott, nem tudta, hogy' lépjen oda az
uralkodóhoz, és ezer mindenféle jutott az eszébe, a miért ez
kellemetlennek, illetlennek és lehetetlennek tünt föl előtte.

"Hogyan! Mintha csak örülnék az alkalomnak, hogy kihasználjam azt, ha
így egyedül van nagy szomorúságában. Kellemetlen, sőt terhes lehetne
neki egy idegen arcz a szomorúságnak ezekben a perczeiben; aztán meg
mit is mondhatnék neki most, mikor egyetlen rávetett pillantás elég,
hogy megdermedjen tőle a szívem és kiszáradjon a torkom?" Abból a
számtalan mondásból, a melyet képzeletében arra az alkalomra
összealkotott, a mikor esetleg az uralkodóhoz kell fordulnia, most
egyetlen egy se jutott az eszébe. Azok a mondások legnagyobb részt más
alkalmak lehetőségének a körében mozogtak, azok leginkább a győzelem
és a diadal pillanataira, és főképpen arra az esetre voltak szánva, ha
sebeitől halálra váltan fekszik a csatamezőn, a császár megköszöni
neki hősies viselkedését, ő pedig haldokolva biztosítja őt az
ütközetben is megpecsételt szeretetéről.

"Aztán meg mit kérdezzen meg most a császártól, hogy mit parancsol a
jobb szárnynak, mikor már délután négy óra van s az ütközet elveszett?
Nem, egészen határozottan nem szabad odamennem hozzá, nem szabad őt a
tünődéseiben megzavarnom. Ezerszer inkább meghalni, mintsem egyetlen
ferde pillantásra vagy valami rossz véleményre rászolgálni", -
döntötte el Rosztov s szomorúsággal és kétségbeeséssel a szívében ment
tovább, miközben minduntalan visszanézett az uralkodóra, a ki még
mindig határozatlanul állt ott egy és ugyanazon a helyen.

Mialatt Rosztov így tünődött magában, és szomorúan távolodott a
császártól, von Toll kapitány véletlenül szintén odakerült arra a
helyre, és megpillantván az uralkodót, egyenesen odalovagolt hozzá,
felajánlotta neki a szolgálatait, és gyalog átsegítette őt az árkon. A
császár, rosszul érezvén magát, s kissé pihenni akarván, leült egy
almafa alá, Toll pedig ott állott mellette. Rosztov a távolból írígyen
és mélységes megbánással látta, a mint von Toll sokáig és nagy tűzzel
beszélt valamit a császárnak, s a mint a császár, a ki nyilván
könnyezett, kezével eltakarta a szemeit és kezet szorított Toll-lal.

"És most én lehetnék ott az ő helyében!" - gondolta magában Rosztov és
alig tudván visszafojtani az uralkodó sorsán való könnyeit, teljesen
kétségbeesve folytatta az útját, maga sem tudván, hová és miért megy.

Annál nagyobb volt a kétségbeesése, mert érezte, hogy a maga
gyöngesége volt oka a fájdalmának.

Odamehetett volna... sőt nemcsak odamehetett volna, de kötelessége is
lett volna odamenni az uralkodóhoz. S ez volt az egyetlen alkalom, a
mikor kimutathatta volna a császár iránt való ragaszkodását. S ő nem
használta föl ezt az alkalmat... "Mit is cselekedtem?" - gondolta
magában. S megfordítván a lovát, visszalovagolt arra a helyre, a hol
az uralkodót megpillantotta; de senki sem volt már az árok szélén.
Csak a fogatok és a szekerek vonultak egymás után. Egyik fuvarostól
megtudta Rosztov, hogy Kutuzov tisztikara nem messze van oda egy
falúban, a hova a szekerek is iparkodtak. Rosztov ott ballagott
mögöttük.

Előtte lovagolt Kutuzov lovásza, a ki néhány gondosan letakart lovat
vezetett. A lovász után egy szekér következett, azután pedig egy
görbelábú, sipkás és bekecses ember ballagott.

- Tit, hé, Tit! - szólott a lovász.

- Mi az? - felelt az öreg szórakozottan.

- Tit! Eredj csépelni.

- Eredj már, te bolond! - szólott az öreg nagyot köpve. Néma
ballagásban eltelt egy kis idő, mire az előbbi tréfa megismétlődött.

Délután öt órára minden ponton elveszett az ütközet. Több mint száz
ágyú került a francziák hatalmába.

Prselysevszkij egész hadtestével letette a fegyvert. A többi
hadtestek, miután embereiknek több mint a felét elvesztették,
megbomlott és zűrzavaros tömegekben vonultak vissza. Langeron és
Dohturov csapatainak a maradványai Augest falu közelében a tavak
partján s a töltéseken verődtek össze.

Este hat órakor már csak az augesti töltésnél hallatszott a francziák
erős ágyúzása, a kik egy a pratzi magaslatok lejtőjén felállított erős
ütegből lövöldöztek a mi hátráló csapatainkra.

A hátvédben Dohturov és a többiek, összeszedvén néhány zászlóaljat, a
mieinket üldöző franczia lovasságra lövöldöztek. Elkezdett alkonyodni.
Az augesti keskeny töltésen, a melyen évek hosszú során át oly békésen
ült a sipkás öreg molnár a horgászó bottal a kezében, mialatt az
unokája, az inge újját felgyűrve a kannában ficzkándozó ezüstös halak
közt turkált, ezen a töltésen, amelyen oly sok esztendőn keresztül
békésen ballagtak búzával megrakott, két lovas szekereiken a kék
ködmönös és barna sipkás morvák, a kik aztán belisztezve, fehér
rakományukkal ugyanazon az úton tértek vissza, ezen a keskeny töltésen
most a szekerek és ágyúk közt, a lovak lábai alatt és a kerekek közt,
egymást szorongatva, haldokolva, haldoklókon keresztülgázolva, és
egymást csak azért gyilkolva, hogy pár lépéssel tovább ők is
meggyilkoltassanak, a halálfélelemtől eltorzított arczú emberek
tülekedtek.

A levegőt szertenyomva, minden tíz másodperczben, egy-egy golyó
csapott le, vagy egy-egy gránát robbant szét ebben a sűrű tömegben,
agyonzúzva, vagy vérrel föcsölve be azokat, a kik a közelben álltak.
Dolochov, a ki szintén megsebesült a kezén, az ő szakaszából való vagy
tíz emberrel gyalog (ekkor már tiszt volt) és az ezred parancsnoka
lóháton, mindössze ennyi volt ezredének egész maradványa. A tömeg
által elsodorva, ott tolakodtak a töltés végén, és minden oldalról
szorongatva megállottak, mert előttük egy ágyúgolyó leütött egy lovat,
melyet a tömeg szaporán eltakarított az útból. Egy másik golyó leütött
valakit mögöttük, egy harmadik pedig előttük csapott le és Dolochovot
egészen beföcsölte vérrel. A tömeg kétségbeesetten nyomult előre,
szorongott, néhány lépést ment, majd ismét megállott. "Ha még száz
lépést mehetnénk, bizton meg volnánk mentve; de ha még két perczet
állunk, akkor biztosan végünk", - gondolta mindenikük.

Dolochov, a ki a tömeg közepén állott, két katonán keresztülgázolva,
odatolakodott a töltés szélére és elkezdett futni a tavat elborító
síma jégen.

- Forduljatok! - kiáltott megcsúszva a jégen, mely nagyot roppant
alatta, - forduljatok, - kiáltott rá az ágyúkra.

- Elbír!... - A jég ugyan elbírta őt, de meghajlott és ropogott, s
nyilvánvaló volt, hogy nemcsak egy ágyú vagy egy tömeg ember alatt, de
ő alatta is legott be fog szakadni. Csak nézték őt s a part felé
szorongtak, még mindig nem tudván magukat rászánni, hogy a jégre
rálépjenek. Az ezredparancsnok, a ki lóháton állt ott a parton,
fölemelte a kezét és Dolochovhoz fordulva, kinyitotta a száját.
Egyszerre egy ágyúgolyó oly mélyen süvített el a tömeg feje fölött,
hogy ijedten bukott le előle mindenki. Egy csattanás hallatszott és a
tábornok lovastul együtt egy vértócsába fordult. Senki se hederített
rá, és eszébe se jutott senkinek őt fölemelni.

- Előre a jégre! Előre a jégre! Előre! Fordulj! Hát nem hallod! Előre!
- harsant föl egy sereg hang, maga se tudván, mért ordít, - miután a
golyó a tábornokot leütötte.

A töltésen lévő ágyúk közül az egyik hátulsó ráfordult a jégre. A
katonák csapatostul kezdtek rohanni a befagyott tóra. A legelső
katonák egyike alatt leszakadt a jég és fél lábával a vízbe csúszott:
ki akart mászni, de ekkor kötésig elmerült a vízben. A legközelebb
álló katonák összeszorúltak, az ágyú előlovasa megállította a lovát,
de hátulról még egyre biztatták: "Csak előre a jégre, mit állsz ott,
előre! Előre!" S a rémület ordítozása harsant föl a tömegben. Az ágyú
mellett álló katonák hadonásztak a lovak körül, ütötték, verték őket,
csakhogy menjenek. Végre megindultak a partról. A jég, mely a
gyalogosokat még kibírta, egyszerre nagy robajjal beszakadt és vagy
negyven katona keresztül-kasul gázolva egymáson, rémülten menekült
minden irányban.

Még egyre fütyöltek az ágyúgolyók és egymás után csaptak le a jégre, a
vízbe, de leginkább a töltést, a tavakat és a partokat ellepő tömeg
közé.



XIX.

Bolkonszkij Andrej herczeg vértől elborítva feküdt a pratzi hegyen,
ugyanazon a helyen, a hol a zászlóval a kezében elesett, s a nélkül,
hogy maga is tudta volna, halk, panaszos hangon nyöszörgött, mint a
gyermek.

Estére abbahagyta a nyöszörgést és teljesen elcsendesült. Nem tudta,
meddig tartott ez az önkívület. Egyszerre megint úgy érezte, hogy él s
valami égető és sajgó fájdalom gyötri a fejét.

"Hol is van hát az a magas ég, a melyet eddig nem ismertem s a melyet
ma láttam először?" - ez volt a legelső gondolata. "És ezt a
szenvedést sem ismertem", - gondolta. "Bizony, semmit, semmit sem
ismertem eddig. De hol vagyok hát?"

Elkezdett fülelni s közelgő lódobogást és francziául beszélő hangokat
hallott. Kinyitotta a szemeit. Megint ott volt fölötte ugyanaz a magas
ég, még magasabban úszkáló felhőivel, a melyeken keresztül látszott a
kéklő végtelenség. Nem mozdította meg a fejét és nem látta azokat, a
kik a patkók dobogása és a hangok után itélve, odaérkeztek hozzá és
megálltak mellette.

Az odaérkezett három lovas Napoleon volt két segédtisztjével;
Bonaparte az egész csatateret bejárván, kiadta az augesti töltésre
lövöldöző üteg megerősítésére vonatkozó utolsó parancsait s megnézte a
harcztéren maradt halottakat és sebesülteket.

- Pompás egy nép! - mondotta Napoleon a mint megpillantott egy elesett
orosz gránátost, a ki a földhöz szorított arczczal és megfeketedett
tarkóval feküdt a hasán, s egyik, már megdermedt karját messzire
kinyújtotta.

- Az üteg kifogyott a lőszerből, felség, - jelentette ekkor egy
segédtiszt, a ki az Augestet lövöldöző ütegtől érkezett oda.

- A tartalékot kell odaszállítani, - mondotta Napoleon, s pár lépést
tovább lovagolva, megállott Andrej herczeg előtt, a ki az elejtett
zászlórúd mellett hanyatt feküdt (a zászlót mint trofeát már elvitték
magukkal a francziák).

- Lám, ez oszt' a gyönyörű halál, - szólott Napoleon és elnézte
Bolkonszkijt. Andrej herczeg tudta, hogy ez róla volt mondva, s a ki
mondta, az Napoleon. Hallotta, a mint "felség"-nek szólították azt, a
ki ezeket a szavakat mondotta. De csak úgy hallotta ezeket a szavakat,
mintha légyzümmögést hallott volna. Nemcsak, hogy nem érdeklődött
irántuk, de észre se vette, hogy legott meg is feledkezett róluk.
Égett a feje; érezte, hogy csurog a vére s nem látott mást, mint ott
fölötte a messzi, magas és kék eget. Tudta, hogy ez Napoleon - az ő
hőse, de ebben a pillanatban Napoleon olyan kicsi, olyan jelentéktelen
embernek tetszett előtte ahhoz képest, a mi most az ő lelke és ama
száguldó felhőkkel elborított magas és végtelen ég között végbement.
Ebben a pillanatban tökéletesen mindegy volt neki, hogy ki áll
mellette, és mit beszél róla; csak annak örült, hogy emberek állottak
mellette, s csak azt óhajtotta, hogy ezek az emberek segítsenek rajta
és adják vissza őt annak az életnek, a mely most oly gyönyörűnek
tetszett előtte, s melyről most annyira másképpen gondolkozott. Minden
erejét összeszedte, hogy megmozduljon és valamiféle hangot tudjon
adni. Megmozdította kissé a lábát, és olyan gyönge és beteges sóhaj
tört ki belőle, mely őt magát is szánalommal töltötte el.

- Áá! Hiszen él, - mondotta Napoleon. - Emeljék fel ezt a fiatal
embert és vigyék a sebkötöző helyre! - Igy szólván Napoleon, tovább
lovagolt Lannes marsal elé, a ki levett kalappal, mosolyogva és a
diadalhoz szerencsét kívánva, közeledett a császár felé.

Andrej herczeg ezentúl semmire sem emlékezett; a rettenetes
fájdalomtól, a melyet a hordágyon való elhelyezése, a mozgás közben
ismétlődő zökkenések és a seb megvizsgálása okoztak neki, elvesztette
az eszméletét.

Csak estefelé tért magához, mikor más sebesült és fogoly orosz
tisztekkel együtt beszállították a kórházba. E közben a szállítás
közben valamivel frissebbnek érezte magát és már körül tudott nézni,
sőt beszélni is.

Az első szavak, a melyeket magához térése után hallott, az őket kisérő
franczia tiszt szavai voltak, a ki szaporán így szólt:

- Itt meg kell állni; tüstént erre jön a császár; neki örömet okoz, ha
ezeket a fogoly urakat láthatja.

- Ma annyi a fogoly, csaknem az egész orosz hadsereg, hogy alkalmasint
már torkig van velük, - jegyezte meg egy másik tiszt.

- De mégis. Ez, a mint mondják, Alexander császár testőrségének a
parancsnoka, - szólott az első, rámutatván a fehér lovastestőr
egyenruhába öltözött, sebesült orosz tisztre. Bolkonszkij felismerte
Repnin herczeget, a kivel a pétervári társaságban már találkozott.
Mellette állott egy másik, tizenkilencz éves ifjú, a ki szintén
lovastestőr tiszt volt és megsebesült.

Bonaparte vágtatva érkezett oda és megállította a lovát.

- Ki a legidősebb? - mondotta, mikor a foglyokat meglátta.

Megnevezték Repnin herczeg ezredest.

- Ön Alexander császár lovastestőr ezredének a parancsnoka? - kérdezte
Napoleon.

- Én csak egy századot vezettem, - felelt Repnin.

- Az ön ezrede becsülettel teljesítette a kötelességét, - szólott
Napoleon.

- Egy nagy hadvezér dicsérete a katona legszebb jutalma, - felelt
Repnin.

- Kész örömmel szolgálok önnek vele, - mondotta Napoleon.

- Ki az a fiatal ember ön mellett?

Repnin herczeg megnevezte Suchtelen hadnagyot.

Rápillantva, Napoleon mosolyogva így szólt:

- Fiatalon próbált szembeszállni velünk.

- A fiatalság nem akadálya a vitézségnek, - szólott Suchtelen
töredezett hangon.

- Pompás felelet, - szólt Napoleon; - fiatal ember, ön még sokra viszi!

Andrej herczeg, a kit a fogoly-zsákmány dicsőséges teljessége
kedvéért, szintén odaállítottak Napoleon szemei elé, természetesen
szintén magára vonta a figyelmét. Napoleon nyilván emlékezett, hogy
látta őt a csatatéren s hozzáfordulva, ugyanazt a "fiatal ember"
megszólítást használta, a mely alatt Bolkonszkij elsőízben bevésődött
az emlékezetébe.

- Nos, és ön, fiatal ember? - fordult oda hozzá, - hogy' érzi magát,
mon brave?

Andrej herczeg, bár öt perczczel ezelőtt még képes volt az őt váró
katonáknak pár szót mondani, most egyenesen rámeresztvén szemeit
Napoleonra, hallgatott... Ebben a pillanatban oly jelentéktelennek
látszottak előtte mindazok az érdekek, a melyek Napoleont
foglalkoztatták, maga az ő hőse is oly aprónak tetszett előtte ezzel a
kicsinyes becsvágygyal s a diadal felett érzett örömével, ahhoz a
magas, igazságos és jóságos éghez képest, a melyet látott és annyira
megértett, - hogy képtelen volt felelni.

De meg azzal a szigorú és fönséges gondolatmenettel összehasonlítva, a
melyet benne erőinek a nagy vérveszteség következtében beállott
gyengülése, a szenvedés és a közeli halál várása fölidézhetett, minden
olyan haszontalannak és hitványnak tűnt föl előtte. A mint Napoleon
szeme közé nézett, Andrej herczeg a hatalom semmiségére, az életnek, -
a melynek a jelentőségét senki se volt képes megérteni, semmiségére,
és a halál még nagyobb semmiségére gondolt, a melynek az értelmét az
élők közül senki se tudta megfejteni.

A császár a nélkül, hogy bevárta volna a feleletet, elfordult tőle és
ellovagolván, odafordult a parancsnokok egyikéhez:

- Tessék gondoskodni ezekről az urakról, s vitessék őket az én
sátramba: az orvosom, Larrey, hadd vizsgálja meg a sebeiket. A
viszontlátásra, Repnin herczeg, - s megsarkantyúzván a lovát,
elvágtatott.

Önelégültségtől és boldogságtól ragyogott az arcza.

A katonák, a kik Andrej herczeget vitték, s elvették volt tőle azt a
kis arany szentképet, a melyet Marja herczegnő akasztott volt a bátyja
nyakába, azt a gyöngédséget látva, a melylyel a császár a foglyok
iránt viselkedett, siettek neki a szentképet visszaadni.

Andrej herczeg nem vette észre, hogy ki és hogyan akasztotta megint a
nyakába az aranylánczocskán függő képecskét, de egyszerre csak megint
ott volt az egyenruha fölött a mellén.

"Oh beh jó volna", - gondolta Andrej herczeg, a mint erre a szentképre
rápillantott, a melyet oly érzéssel, áhítattal akasztott volt rá a
húga, "oh beh jó volna, ha olyan egyszerű és tiszta volna minden, a
mint Marja herczegnőnek látszik. Milyen jó volna tudni, hol keressen
az ember segitséget ebben az életben és mit várjon utána, ott a sírban!"

"Milyen boldog és nyugodt volnék, ha most azt mondhatnám: Uram
irgalmazz nekem!... De kinek mondjam ezt! Mert vagy egy
meghatározhatatlan és megfoghatatlan erő ez a nagy Mindenség, a
melyhez nemcsak hogy nem fordulhatok, de a melyet szavakkal kifejezni
is képtelen vagyok, vagy semmi", - mondotta magában, vagy talán az az
Isten, a kit Marja herczegnő itt ebbe a kis talizmánba bevarrt? Semmi,
semmi sem igaz, kivéve mind annak a semmisége, a mit megértek, és a
nagysága valaminek, a mi érthetetlen ugyan, de mindennél fontosabb!"

A hordágyak megmozdultak. Megint minden zökkenésnél tűrhetetlen
fájdalmat érzett; lázas állapota egyre fokozódott s végre elkezdett
félrebeszélni. Az apjára, a feleségére, a húgára és a leendő fiára
vonatkozó ábrándok, s az a gyöngédség, a melyet az ütközet előtt való
éjjel érzett, a kis és jelentéktelen Napoleon alakja, és mindenek
fölött a magos ég, ezek alkották lázas álmainak a tartalmát.

Maga előtt látta a lyszyja-gory-i csöndes életet és nyugodt családi
boldogságot. Már élvezte ezt a boldogságot, a mikor egyszerre
megjelent a kis Napoleon, az ő részvétlen, korlátolt és mások
boldogtalanságától boldog pillantásával s megkezdődtek a kétségek, a
gyötrelmek és csak az ég igért neki megnyugvást. Reggelre mindezek az
ábrándok az önkívület és magánkívüliség chaosába olvadtak bele, a
melynek még Napoleon orvosának, Larrey-nek a véleménye szerint is
sokkal valószinűbben halállal, mint gyógyulással kellett végződnie.

- Ez egy ideges és epés természetű ember, - mondotta Larrey, - nem fog
meggyógyulni. Andrej herczeget, a többi reménytelenül sebesültekkel
együtt a lakosok gondjaira bízták.



MÁSODIK KÖNYV.


ELSŐ RÉSZ.

I.

1806 elején Rosztov Nikolaj szabadságot vett. Deniszov szintén
hazament Voronezs-be, és Rosztov rábeszélte őt, hogy Moszkváig vele
menjen és ott ő hozzájuk szálljon. Az utolsóelőtti állomáson, egy
bajtársával találkozván, Deniszov megivott vele három palaczk bort és
Moszkva felé útközben, a hepe-hupás út ellenére is, mély álomba merült
a szán fenekén Rosztov mellett, a ki minél inkább közeledtek
Moszkvához, annál türelmetlenebb lett.

- Odaérünk-e már? Ott leszünk-e már valahára? Oh ezek a kiállhatatlan
utczák, boltok, kalácsok, lámpák és bérkocsik, - gondolta magában
Rosztov, a mikor már a szabadság-leveleiket is láttamoztatták a
sorompónál, és beérkeztek Moszkvába.

- Deniszov, megérkeztünk! Hogy' alszik! - szólalt meg egész testével
előrehajolva, mintha csak ezzel is siettetni akarta volna a szán
mozgását. Deniszov nem felelt.

- Ni-ni, itt az a sarok, a melyen Zachar bérkocsis állni szokott, ő
maga is itt van, még mindig ugyanazzal a lóval. Amott meg az a bódé, a
hol mézeskalácsot szoktunk vásárolni. Ott leszünk-e már? No csak!

- Melyik házhoz megyünk? - kérdezte a jamscsik.

- Ott a végén, ahhoz a nagyhoz, hát nem látod? Az a mi házunk, -
mondotta Rosztov, - az a ház!

- Deniszov, Deniszov! - Tüstént ott leszünk.

Deniszov fölemelte a fejét, néhányat köhintett, de nem szólt semmit.

- Dmitrij, - fordult oda Rosztov a bakon ülő inashoz. - Ugy-e, nálunk
van az a világosság?

- Igenis nálunk, apácska dolgozószobájában ég a lámpa.

- Hát még nem feküdtek le? Hm? - mit gondolsz... Aztán vigyázz, el ne
felejtsd, hogy tüstént kikészítsd az új bekecsemet, - tette hozzá
Rosztov, pelyhedző bajuszát pödörgetve. - No csak, gyerünk! - kiáltott
rá a jamscsikra. Eredj már, Vaszja, - fordult oda Deniszovhoz, a ki
megint leeresztette a fejét. - Gyerünk már no, három arany a
borravalód, csak gyerünk! - kiáltott föl Rosztov, mikor a szán már
alig három háznyira volt a kapujuktól. Úgy tetszett neki, mintha a
lovak nem is mozdulnának. Végre jobbra tartott a szán a kapu felé és
Rosztov megpillantotta feje fölött a jól ismert párkányt, a melyről
lehullott a vakolat és az utczaszélén emelkedő oszlopot és lépcsőt.
Még menetközben leugrott a szánról és befutott a pitvarba. A ház épp
oly mozdulatlanul és mogorván állt ott, mintha semmi köze se volna
hozzá, hogy ki érkezett meg bele. A pitvarban nem volt senki.
"Istenem! Jól vannak-e mind?" - gondolta magában Rosztov, a mint
szorongó szívvel egy pillanatra megállt, de legott újra sietve ment
végig a pitvaron, s föl a jól ismert rozoga lépcsőn. Az előszoba
ajtaján még mindig ott volt az a könnyen nyíló kilincs, a melynek a
tisztátalanságán a grófné annyit bosszankodott. Az előszobában
egyetlen faggyúgyertya pislogott.

Az öreg Mihajlo a ládán szunyókált. Prokofij, a kifutó-inas, a ki
olyan erős volt, hogy a hátuljával egymaga fölemelt egy szekeret, ott
ült és posztó szélből bocskort kötött. Rápillantott a nyíló ajtóra, s
egykedvű és álmos arczkifejezése egyszeriben örömteljes rémületre
változott.

- Jézus Mária! A fiatal gróf! - kiáltott föl, mikor fiatal gazdáját
fölismerte. - Mit jelentsen ez? Galambom, lelkem! - És Prokofij, az
izgatottságtól remegve a fogadószobába nyíló ajtó felé rohant,
alkalmasint azért, hogy a nagy eseményt bejelentse; de nyilván
meggondolta a dolgot, visszafordult és fiatal gazdájának a nyarába
borult.

- Egészségesek? - kérdezte Rosztov, - s kiszabadította magát Prokofij
karjaiból.

- Hála Istennek! Valamennyien, Istennek hála! Csak az imént
vacsoráltak! De hát mutassa magát, Kegyelmes uram!

- Teljesen rendben van minden?

- Istennek hála, Istennek hála!

Rosztov teljesen megfeledkezett Deniszovról, s nem akarván, hogy bárki
is megelőzze, ledobta a bundáját és lábujjhegyen belépett a nagy,
sötét terembe. Minden ugyanaz volt. Ugyanazok a játék asztalok,
ugyanaz a vászonnal borított csillár; de valaki már meglátta volt a
fiatal gazdát, s így már nem volt ideje, hogy eljusson a fogadó
szobáig, mikor egyszerre az egyik oldalajtóból száguldva, mint a vihar
kirohant valaki s megölelte s össze-vissza csókolta őt. Majd egy
második, egy harmadik ajtóból, egy második, harmadik ilyen lény rohant
elő s egymást érték az ölelések, a csókok, a fölkiáltások és az öröm
könnyei. Azt se tudta, hol és melyik a papa, melyik Natasa, melyik
Petya. Valamennyien egyszerre kiabáltak és csókolgatták őt. Csak arra
emlékezett, hogy az anyja nem volt köztük.

- No, de ezt nem is álmodtam... Nikoluska... kedvesem te!

- No, tessék... a mi... kedves Kolyánk... Hogy' megváltozott! Gyertyát
ide! Teát!

- Csókolj meg hát engem is!

- Lelkecském... engem is.

Szonya, Natasa, Petya, Mihajlovna Anna, Vjera, az öreg gróf, egyszerre
ölelgették őt; s a cselédek, a szobaleányok egészen megtöltötték a
szobát s fecsegtek és sápítoztak.

Petya fölkapaszkodott a lábaira.

- Engem is! - kiáltotta.

Natasa, odaintvén őt magához, miután össze-vissza csókolta az egész
arczát, elugrott mellőle, s a bekecse szélébe kapaszkodva, mint a
kecske elkezdett egy helyben ficzkándozni, miközben éktelen
sivalkodást vitt véghez.

Minden oldalról az öröm könnyeitől csillogó, szerető szemek,
mindenfelől csókra szomjas ajkak vették őt körül.

Szonya, a ki piros volt, mint a kumacs[9], szintén belekapaszkodott a
karjába és boldogságtól sugárzó pillantással tapadt a szemeire, a
melyeket oly régóta várt vissza. Szonya már elmúlt tizenhat esztendős,
és különösen boldog és elragadtatással teljes élénkségének ebben a
pillanatában, rendkívül szép volt. Mosolyogva, visszafojtott
lélekzettel bámult rá s le nem vette róla a szemeit egy pillanatra
sem. Nikolaj háládatosan nézett rá; de még mindig várt és keresett
valakit a szemeivel. Az öreg grófné még mindig nem jött volt ki. De
im', a szomszéd szobából léptek hallatszottak. Még pedig olyan gyors
léptek, hogy szinte lehetetlennek látszott, hogy az anyjáéi legyenek.

Pedig mégis ő volt, Nikolaj előtt ösmeretlen s az ő távolléte alatt
készült új ruhában. Valamennyien eleresztették őt, mire odafutott az
anyjához. Mikor találkoztak, a grófné zokogva borult a fia karjaiba.
Képtelen volt fölemelni az arczát, hanem odasímította a fia bekecsének
hideg zsinórzatához. Deniszov, a ki észrevétlenül surrant be a
szobába, szintén ott állt és törölgette a szemeit, a mint elnézte őket.

- Deniszov Vaszilij vagyok, az ön fiának a bavátja, - mutatkozott be a
grófnak, a ki kérdő pillantással nézett rá.

- Nagyon örvendek. Tudom, tudom, - szólott a gróf s megölelte,
megcsókolta Deniszovot. - Nikoluska írta... Natasa, Vjera, im itt van
Deniszov.

És ugyanazok a boldog és elragadtatott arczok most mind Deniszov
borzas alakja felé fordultak s őt vették körül.

- Jaj, galambom, Deniszov, - kiáltott föl Natasa az elragadtatástól
szinte magánkívül, oda ugrott hozzá s megölelte s megcsókolta őt.
Natasa viselkedésére mindenki zavarba jött. Deniszov is elpirult, de
egyúttal el is mosolyodott, fogta Natasa kezét és megcsókolta.

Deniszovot bevezették a számára előkészített szobába, a Rosztovok
pedig mind a pamlagos szobában gyűltek össze Nikoluska körül.

Az öreg grófné ott ült mellette, s el nem eresztette a kezét, melyet
minden pillanatban megcsókolt; a többiek körülötte tolongván, szinte
lesték minden mozdulatát, minden szavát, minden pillantását, és le nem
vették róla szerelmes elragadtatásban csillogó szemeiket. A fivérei és
nővérei szinte hajbakapva versengtek azért, hogy minél közelebb
kerüljenek hozzá, és azon czivódtak, hogy ki hozza el neki a teát, a
szalvétát, a pipát.

Rosztov abban a szeretetben, melyet iránta tanusítottak, nagyon boldog
volt; de a viszontlátás első pillanata olyan boldog volt, hogy mostani
boldogságát szinte kevesellette, s folyton még valamire várt.

Deniszov másnap reggel tíz óráig aludt.

Az övével szomszédos szobában kardok, tarisznyák, táskák, nyitott
csomagok és sáros csizmák hevertek szanaszét. Két pár tiszta
sarkantyús csizmát csak az imént állítottak oda a fal mellé. Az inasok
mosdótálakat, a beretválkozáshoz szükséges meleg vizet és tiszta
ruhákat hordtak be a szobába. Férfiszag és dohányillat terjengett
mindenfelé.

- Hej, Gviska, a pipámat! - kiáltott fel Deniszov Vaszjka rekedten. -
Vosztov, kelj föl máv!

Rosztov, összeragadt szemeit törülgetve, a forró párnákról fölemelte
kábult fejét.

- Olyan késő van már?

- Persze, tíz óra, - felelt Natasa hangja, és a szomszéd szobából
keményített szoknyák ropogása s leányos hangok suttogása és nevetése
hallatszott be, az alig kinyílt ajtóban pedig kék szalagok, fekete
hajak és vidám arczok villantak föl. Natasa és Szonya voltak, a kik
Petyával együtt eljöttek utánanézni, vajjon fölkeltek-e már.

- Nikolenyka, kelj föl! - hallatszott megint az ajtóban Natasa hangja.

- Mindjárt! - Ekkor Petya, a ki a szomszéd szobában megpillantott és
fölkapott egy kardot, és erőt vevén rajta az az elragadtatás, mely a
fiatal fiúkat katonabátyjuk látásakor el szokta fogni, egészen
megfeledkezett róla, hogy a nővéreiknek nem illik levetkőzött
férfiakat látni, kitárta az ajtót.

- Ez a te kardod? - kiáltott be Nikolajhoz. - A leányok elugrottak.
Deniszov ijedt szemekkel rejtette a takaró alá szőrös lábait, és a
bajtársára bámult segítségért. Petya beosont az ajtón, mely
becsapódott utána. Kívülről nevetés hallatszott.

- Nikolenyka, jőjj ki hálókabátban, - szólalt meg Natasa hangja.

- Ez a te kardod? - kérdezte Petya, - vagy az öné? - fordult oda
alázatos tisztelettel a nagy bajuszos, fekete Deniszovhoz.

Rosztov szaporán czipőt és hálókabátot húzott és kiment. Natasa már
felhúzta volt az egyik csizmát s éppen akkor bújt bele a másikba.
Szonya körben forgott, s a szoknyáját libegtetve éppen le akart
csücsülni, mikor Nikolenyka kilépett. Egyformán új, kék ruhácskáikban
üdék, pirosak és derültek voltak mind a ketten. Szonya kiszaladt,
Natasa pedig karonfogva, levezette a bátyját a pamlagos szobába s
elkezdett vele beszélgetni. Nem győzték egymást kérdésekkel faggatni,
nem győztek egymás kérdéseire felelni, melyek ezer olyan apróságra
vonatkoztak, a melyek csak őket kettőjüket érdekelték. Natasa minden
szónál, melyet bármelyikük kiejtett, mosolygott, nem azért, mintha az,
a mit mondtak, nevetséges lett volna, hanem azért, mert jó kedve volt,
s mert ezen a nevetésben kifejezésre jutó jókedvén nem volt képes erőt
venni.

- Óh, milyen szép, milyen pompás! - mondotta mindenre. Rosztov érezte,
a mint a szeretet forró sugarainak a hatása alatt, másfél esztendő óta
most először megint elöntötte a lelkét és az arczát az a gyerekes
mosoly, mely azóta, hogy a házból kiment, egyetlen egyszer se jelent
meg az arczán.

- De hallod-e, - mondotta Natasa, - te most már kész férfi vagy?
Borzasztóan örülök, hogy az én bátyám vagy. - Megfogta a bajuszát. -
Szeretném tudni, milyenek vagytok ti, férfiak? Olyanok mint mi? Nem?

- Mért szaladt ki Szonya? - kérdezte Rosztov.

- Hjah, nagy históriája van annak! Mondd csak, hogy' fogsz te
Szonyával beszélni? Tegezed őt, vagy magázod?

- Ahogy' jön, - felelt Rosztov.

- Kérlek szépen, magázd, később majd megmondom miért.

- Ugyan miért?

- No hiszen akár most is megmondhatom. Azt tudod, hogy Szonya nekem
barátnőm, olyan barátnőm, a kiért tűzbe teszem a kezemet. No most nézz
ide. - Felgyűrte karton ruhája újját, s hosszú, sovány és puha karján,
a válla alatt, de jóval a könyöke fölött (olyan helyen, a melyet még a
báli ruhák is el szoktak takarni) rámutatott egy piros jelre.

- Ezt én égettem ide bele, hogy bebizonyítsam iránta való
szeretetemet. Egyszerűen megtüzesítettem egy léniát, és odaszorítottam.

A mint Rosztov a támláján kis párnácskákkal díszített pamlagon ott ült
egykori tanuló-szobájában és belenézett Natasa kétségbeesetten élénk
szemeibe, megint beleélte magát abba a családi körbe, a melynek, őt
magát kivéve, senkire nézve se volt semmi jelentősége, de a mely
életének legnagyobb gyönyörűségei közé tartozott; és így az a szeretet
jeléül izzó léniával csinált jel nem is látszott előtte valami nagy
esztelenségnek: teljesen megértette, s nem is csodálkozott rajta.

- Nos hát? Ez az egész? - kérdezte.

- Ha barátság, hát legyen barátság! Ez itt a léniával - ostobaság; de
azért barátnők vagyunk mindörökre. Ha ő megszeret valakit, az örökre
szól; de én erre képtelen vagyok, én nyomban megfeledkezem róla.

- Nos és aztán?

- Hát így szeret ő engem és téged. - Natasa egyszerre elpirult. -
Hiszen emlékezel, az elutazásod előtt... Ő azt mondta, hogy te
mindenről megfeledkezhetel... Azt mondta: én szeretni fogom mindig, ő
pedig hadd legyen szabad. Lásd, ez igazán pompás, nemes dolog! Ugy-e
hogy az? Nagyon nemes, ugy-e? - faggatta őt Natasa olyan komolyan és
izgatottan, hogy nyilvánvaló volt, hogy azt, a mit most mondott,
azelőtt sírva mondotta. Rosztov eltünődött.

- Én semmi tekintetben se vonom vissza a szavamat, - mondotta. - Aztán
meg Szonya olyan elragadó teremtés, hogy ki lenne olyan bolond, a ki
lemondana a boldogságáról?

- Nem, nem, - kiáltott föl Natasa. - Mi már vele is beszéltünk erről.
Tudtuk, hogy te ezt fogod mondani. De azért ez még se megy, mert lásd,
ha te igy beszélsz, és úgy fogod föl a dolgot, hogy kötve vagy a
szavad által, olyan színe lesz a dolognak, mintha ő ezt czélzatosan
intézte volna így. Olyan színe lesz, mintha te csak kényszerűségből
vennéd feleségül, pedig hát a dolog egészen másként áll.

Rosztov látta, hogy ők ezt már mind előre pompásan kieszelték. Szonya
már tegnap is meglepte őt a szépségével. Ma pedig, mikor úgy futólag
látta, még szebbnek tűnt fel előtte. Gyönyörű tizenhatéves leányka
lett belőle, a ki őt nyilván szenvedélyesen szerette (ebben egy
pillanatig se kételkedett). Miért ne szerette, vagy miért ne vette
volna hát akár feleségül is őt, - gondolta magában Rosztov; - de...
persze, most még annyi más öröm és elfoglaltság is várt rá! "Igen,
igen, ők ezt mégis csak pompásan eszelték ki", - gondolta magában, -
"szabadnak kell maradnom".

- Jól van no, - szólott, - később még majd beszélünk róla. Óh, beh
örülök neked! - tette hozzá. - Nos, és te, nem hagytad cserben
Boriszt? - kérdezte tőle.

- Micsoda badarság! - kiáltott föl Natasa mosolyogva. - Sem ő rá, se
másra nem gondolok s hallani sem akarok senkiről semmit.

- No lám! Hát mit akarsz?

- Én? - kérdezte Natasa és boldog mosoly derítette föl az arczát. -
Láttad te Duport-t?

- Nem.

- A hírneves Duport-t, a tánczost, nem láttad? No, akkor nem is fogsz
megérteni. Lásd, - mit akarok.

Natasa kikerekített karral, mint tánczközben szokás, fogta a
szoknyácskáját, pár lépést hátrált, megfordult, egy entrechat-t
csinált, egymás mellé rakta a lábait, s az újjai hegyén állva pár
lépést tipegett előre.

- Nézd csak, állok? Nézd, nézd, - mondotta, de nem bírt megállani a
lába újjai hegyén. - Most láthatod, mit akarok! Senkihez se megyek
férjhez, hanem tánczosnő leszek. Csak ne szólj róla senkinek.

Rosztov olyan vídáman és hangosan fölkaczagott, hogy Deniszov szinte
irígykedni kezdett rá a szobájában, s Natasa is, nem bírván magán erőt
venni, kaczagott vele együtt.

- No, úgy-e jó lesz? - mondogatta folyvást.

- Szép, szép. Tehát nem akarsz többé a Borisz felesége lenni?

Natasa fölpattant.

- Senkinek sem akarok a felesége lenni. Ezt, ha találkozom vele, majd
neki is megmondom.

- No lám! - szólott Rosztov.

- De hisz' ez mind badarság, - folytatta Natasa a fecsegését. - Hát
Deniszov, jó ember? - kérdezte.

- Igen.

- Akkor hát Isten veled, öltözz csak fel. De olyan félelmes - ez a
Deniszov?

- Miért volna félelmes? - kérdezte Nikolaj. - Dehogy, Vaszjka pompás
fiú.

- Te Vaszjkának hívod? - Furcsa. De hát nagyon jó ember?

- Nagyon jó.

- No csak gyere mielőbb teázni. Már együtt vannak valamennyien.

Natasa fölkelt s mint a tánczosnők szokták, a lába újjai hegyén
kitipegett, de e közben úgy mosolygott, mint a hogy' a boldog,
tizenötéves leányok szoktak mosolyogni. Rosztov, mikor találkozott
Szonyával a fogadószobában, elpirult. Nem tudta, hogy' viselkedjék.
Tegnap, a viszontlátás örömének első pillanatában összecsókolkoztak,
de ma érezték, hogy ez nem volt éppen illő dolog; Nikolaj érezte, hogy
valamennyien, az anyja és a nővérei is kérdő pillantással néztek rá, s
várakozással eltelve lesték, hogy' fog vele szemben viselkedni.
Megcsókolta a kezét, s magázta és Szonyának szólította őt. De a
szemeik, mikor találkoztak, tegezték egymást és gyöngéden
összecsókolóztak. Szonya bocsánatot kért tőle a tekintetével azért,
hogy Natasa útján őt az igéretére figyelmeztetni bátorkodott, és
köszönetet mondott neki a szerelmeért. Ő pedig megköszönte neki a
pillantásával a fölajánlott szabadságot és azt mondta, akárhogy' lesz
is a dolog, ő soha se fog megszünni őt szeretni, mert őt nem szeretni
teljes lehetetlenség.

- De milyen furcsa dolog, - szólott Vjera, fölhasználván az általános
hallgatás egy pillanatát, - hogy Szonya és Nikolenyka, most, hogy
találkoztak, akár az idegenek, magázzák egymást. - Vjera észrevétele,
mint mindig, most is helyes volt; de mint minden észrevétele, ez is
feszélyezte valamennyiüket, és nemcsak Szonya, Nikolaj és Natasa,
hanem még az öreg grófné is, a ki félt a fiának Szonya iránt érzett
szerelmétől, mely esetleg megfoszthatta őt egy fényes házasság
lehetőségétől, úgy elpirult, akár egy süldő leány. Deniszov, Rosztov
legnagyobb meglepetésére, új egyenruhában, kikenve és beillatszerezve,
olyan ficsúrosan jelent meg a fogadó-szobában, mint az ütközetekben
szokott és olyan szeretetreméltó gavallérnak mutatkozott be a
hölgyekkel szemben, a minőnek őt Rosztov soha nem is álmodta.



II.

Rosztov Nikolajt, mikor a hadseregtől Moszkvába visszatért, a háziak
mint a legjobb fiút, mint hőst, és mint "szívem csücske, Nikoluská"-t,
a rokonok mint kedves, kellemes és tiszteletreméltó fiatal embert
fogadták; az ösmerősök pedig mint szép huszárhadnagyot, mint ügyes
tánczost és Moszkva egyik legjobb parthieját üdvözölték.

Rosztovék egész Moszkvát ismerték; az öreg grófnak ebben az
esztendőben elegendő pénze volt, mert a birtokait mind
elzálogosította, s így Nikoluska, a ki saját versenylovat tartott, s
egészen különös, a legjobb divat szerint szabott lovagló-nadrágokat, s
ugyancsak a legújabb divat szerint készült hegyesorrú és apró
ezüstsarkantyús csizmákat viselt, nagyon vígan töltötte az időt.
Rosztovot, mikor egy bizonyos ideig tartó távollét után hazaérkezett,
és magát azelőtti életének a körülményeivel összemérte, kellemes érzés
fogta el. Úgy tetszett neki, hogy nagyon kifejlett és megférfiasodott.
Azon való kétségbeesése, hogy a vallástanból megbukott, az az eset,
mikor Gavrilától pénzt kért kocsira, Szonyával való titkos
csókolózásai, mindezek gyerekes dolgoknak tűntek föl az emlékezetében,
a melyektől most mérhetetlen távolság választja el. Most ő, a katonai
György-kereszttel fölékesített, ezüst mentés huszártiszt, más éltes,
tiszteletreméltó és ismert sportférfiakkal együtt versenyre gyakorolja
a lovát. A boulevardon meg van neki a maga barátnője, a kit esténkint
meglátogat. Archarovék bálján ő rendezte a mazurkát, Kamenszkij
tábornagygyal a háborúról beszélgetett, eljárt az angol clubba, és
tegeződött egy negyvenesztendős ezredessel, a kivel Deniszov révén
ismerkedett meg.

Az uralkodó iránt való szenvedélye Moszkvában valamelyest megcsappant,
mert ez alatt az idő alatt nem volt alkalma őt látni. De azért mégis
gyakran beszélt az uralkodóról, iránta való szeretetéről, miközben
éreztette, hogy ezzel még nem mondott el mindent, hogy van még valami
az iránta táplált érzelmeiben, a mit nem érthet meg mindenki; s egész
lelkéből osztozott az imádatnak abban az érzésében, mely akkoriban
Moszkvában általános volt Pavlovics Alexander császár iránt, a ki
akkortájt kapta Moszkvában a "megtestesült angyal" melléknevet.

Rosztov a hadsereghez való visszatéréséig terjedő rövid moszkvai
tartózkodása alatt, nem hogy közeledett volna, sőt inkább eltávolodott
Szonyától. Szonya rendkívül kedves és szép teremtés volt, s
szemlátomást fülig szerelmes volt belé; de Nikolaj a fiatalságnak
abban a korszakában volt, a mikor az ember azt hiszi, hogy annyi a
dolga, hogy az ilyesmivel nem ér rá foglalkozni, a mikor fél magát
lekötni és megbecsüli a fiatalságát, a melyre más mindenféléhez olyan
nagy szüksége van. Mikor mostani moszkvai tartózkodása alatt Szonyára
gondolt, így szólott magában: "Eh! lesz még ilyen elég, és van is
bizonyára valahol, a kiket nem ismerek. Lesz még módom a szerelemmel
foglalkozni, a mikor akarok, de most egyelőre nincsen rá időm."
Ezenkívül a női társaságban még valami, az ő férfiasságára nézve
megalázót is látott. Eljárt ugyan a bálokba és női társaságba, de úgy
mutatta, mintha ezt az akarata ellenére cselekedné. A versenyek, az
angol club, a Deniszovval való dorbézolás, és a látogatások ő nála, ez
egészen más, ez mind csupa fiatal huszárhoz illő dolog volt.

Márczius elején az öreg Rosztov Andrejics Ilja gróf egy, Bagration
herczeg tiszteletére rendezendő ebéd előkészítésével volt elfoglalva.

A gróf hálókabátban járt föl s alá a nagy teremben, miközben a
Bagration herczeg ebédjéhez szükséges spárga, friss ugorka, szamócza,
hús és hal beszerzése iránt osztogatta a parancsait a club gazdájának
és legrégibb szakácsának, a hírneves Feoktiszt-nak. A gróf a clubnak
az alapítás óta tagja és nesztora volt. A club őt bízta meg a
Bagration ünneplésének a rendezésével, mert kevés ember tudta az ilyen
ünnepségeket oly bőkezűséggel és oly vendégszeretettel nyélbe ütni,
mint ő, és különösen, mert kevés ember volt, a ki szükség esetén a
maga pénzét is oly szívesen áldozta és áldozhatta a lakoma czéljaira,
mint ő. A szakács és a gazda mosolygó arczczal hallgatták a gróf
parancsait, mert tudták, hogy az ilyen, ő általa rendezett lakomák
alkalmával, melyek több ezer forintba kerültek, ők is megtalálták a
maguk keresetét.

- Csak el ne felejtsd a teknősbékáról a kakastaréjt, a kakastaréjt!

- Tehát három hideg előétel lesz?... - kérdezte a szakács.

A gróf elgondolkozott.

- Nem lehet kevesebbet adni, mint hármat... először mayonaise, -
mondotta s kifeszítette az egyik újját.

- Tehát nagy kecsegéket méltóztatik parancsolni? - kérdezte a gazda.

- Mitévők legyünk, vedd meg csak, ha nem adják olcsóbban. De batyuska,
majd hogy elfelejtettem. Hiszen még egy előétel fog kelleni. Óh, szent
atyám! - A fejéhez kapott. - Aztán ki fog virágokról gondoskodni?
Mityenka! Hej, Mityenka! Ugorj el szaporán a majorba, s mondd meg a
kertésznek, hogy küldjön azonnal robotosokat. Mondd, hogy gondosan
becsomagolva hozzák ide az egész üvegházat. Péntekre itt legyen
legalább kétszáz cserép virág.

Miután még egy sereg parancsot adott, el akart menni a grafinyuskához
kissé megpihenni, de eszébejutván még valami, visszafordult,
visszahívta a szakácsot is, meg a gazdát is, s megint elkezdett
rendelkezni. Ekkor könnyed férfiléptek és sarkantyúpengés zaja
hallatszott s pirosan és szépen, feketén pelyhedző bajuszszal, s a
nyugodt moszkvai tartózkodás alatt szemlátomást kipihenten belépett a
fiatal gróf.

- Jaj lelkem! Szinte szédül a fejem, - szólott az öreg és szinte
szégyenkezve mosolygott a fiára. - Legalább segítenél te is! Még
énekesekről kell gondoskodni. Zene már van, de tán még a czigányokat
is ide kellene rendelni. A magadfajta katonanépség szereti az ilyesmit.

- Igazán mondom, apuska, azt hiszem, hogy Bagration herczeg, mikor a
schoengrabeni ütközetre készült, sokkal kevésbbé gyötörte magát, mint
most te, - szólott a fia mosolyogva.

Az öreg gróf úgy tett, mintha haragudnék.

- Csak fecsegj,... próbálnád csak meg! - S odafordult a szakácshoz, a
ki okos és tiszteletteljes ábrázattal, fürkésző és gyöngéd
pillantással nézte az apát és a fiát.

- Lám, milyen ez a fiatalság, hm, Feoktiszt? - mondotta. - Kinevet
bennünket, öregeket!

- Hjah, kegyelmes uram, ők csak jól akarnak enni, de hogy hol szedi
össze és hogy' szolgálja föl az ember, azzal már nem törődnek.

- Úgy bizony! - kiáltott föl a gróf, és vidáman megfogván a fia
mindkét karját, hozzátette: - no de most éppen kapóra jössz! Ülj bele
egy szánkóba és menj el Bezuchij-hez, mondd meg neki, hogy a gróf,
Andrejevics Ilja kéreti, küldjön azonnal friss szamóczát és ananászt.
Mástól nem lehet kapni. Ha ő maga nem volna ott, akkor menj és mondd
meg a herczegnőknek, onnan pedig menj el a Razgulyáj-ra, - Ipatka, a
kocsis már tudja, - keresd meg ott az Ilyuska czigányt, azt, a ki
akkor Orlov grófnál tánczolt, emlékszel rá, azt a fehér kazakinost, és
hozd el ide hozzám.

- És a kis czigány-lányokat is idehozzam? - kérdezte Nikolaj nevetve.

- No, no, no!...

Ekkor nesztelen léptekkel, aggodalmas és szorgos, de egyúttal
keresztényiesen szelid ábrázattal belépett a szobába Mihajlovna Anna.
Bár Mihajlovna Anna nap-nap után hálóköntösben lepte meg a grófot, ő
azért minden egyes alkalommal zavarba jött előtte és bocsánatot kért
tőle az öltözékeért.

- Nem tesz semmit, kedves gróf, - mondotta szeliden behunyt szemmel. -
De Bezuchij-hoz majd elmegyek én, - szólott. - A fiatal Bezuchij
megérkezett, s most az ő üvegházából kaphatunk mindent. Amúgy is
beszélnem kell vele. Levelet küldött nekem Borisztól. Borja most, hála
Istennek, a törzskarnál van.

A gróf megörült, hogy Mihajlovna Anna a megbízások egy részét magára
vállalta, és befogatott neki a kis hintóba.

- Mondja meg Bezuchij-nak, hogy jőjjön el. Majd irok neki. A felesége
is megjött? - kérdezte.

Mihajlovna Annának megrándúltak a szemei és mélységes fájdalom
tükröződött az arczán.

- Jaj, lelkem, ő nagyon boldogtalan, - mondotta. - Ha az, a mit
hallottunk, igaz, bíz az borzasztó. De ki gondolta volna azt akkor,
mikor úgy örültünk a boldogságának! És ilyen magasröptű, szinte
mennyei lélek, mint ez a fiatal Bezuchij! Én mondhatom, szívemből
sajnálom, és a mennyire tőlem telik, iparkodom is megvígasztalni.

- De hát mi baj van? - kérdezte mindakét Rosztov, az öreg is, meg a
fiatal is.

Mihajlovna Anna mélyen fölsóhajtott.

- Dolochov, Ivanovna Marja fia, - mondotta titokzatosan suttogva, - a
mint mondják, teljesen kompromittálta azt az asszonyt. Bezuchij
kihúzta őt a csávából, meghívta őt magához Pétervárra és ime... Alig,
hogy az asszony ideérkezett, az a szeleburdi már ott volt a nyomában,
- mondotta Mihajlovna Anna, voltaképpen Pierre iránt érzett
részvétének akarván kifejezést adni, de önkéntelen hanghordozásával és
mosolyával inkább az iránt a szeleburdi iránt, - a hogy' Dolochovot
hívta, - mutatott részvétet. - Azt mondják, Pierre-t egészen
lesújtotta a bánat.

- No de azért csak mondja meg neki, hogy jőjjön el a clubba, - majd
kiderül minden. Nagyszerű lesz ez az ünnep!

Másnap, márczius harmadikán, délután két óra tájban, az angol clubbnak
kétszázötven tagja és vagy ötven meghívott vendég várta ebédre a
kedves vendéget s az osztrák hadjárat hősét, Bagration herczeget. Az
austerlitzi ütközet hírére eleinte egész Moszkva elképpedt. Abban az
időben az oroszok annyira hozzá voltak szokva a diadalokhoz, hogy
mikor a vereség híre megjött, egyesek egyszerűen nem hitték el, mások
pedig holmi szokatlan okokkal próbálták ezt a furcsa eseményt
megmagyarázni. Deczemberben, mikor az első hírek kezdtek szállingózni,
az angol clubban, a hol mindazok, a kiknek tekintélyük és súlyuk volt,
s a kik hiteles híreket kaptak, együtt voltak, mintha csak
összebeszéltek volna, egy árva szót se szóltak a háborúról és az
utolsó ütközetről. Azok az emberek, a kik szóvivők voltak, mint:
Rasztopcsin gróf, Dolgorukij Vladimirovics Jurij, Valujev, Markov
gróf, Vjazemszkij herczeg, nem mutatkoztak a clubban, hanem otthon,
szűkebb körben verődtek össze, s így azok a moszkvaiak, a kik mások
után indultak (a kik közé Rosztov Andrejevics Ilya is tartozott), a
háború dolgában egy kis időre határozott vélemény és vezető nélkül
maradtak. Érezték a moszkvaiak, hogy valami nincsen rendben, s hogy
ezek felől a rossz hírek felől nagyon bajos ítéletet mondani, és így
jobb, ha hallgatnak. De egy idő múlva, mint a hogy' az esküdtek
kijönnek a tanácskozó teremből, ismét megjelentek a clubban az
irányadó nagyfejűek, s tisztán és világosan kezdtek beszélni. Rájöttek
annak a hihetetlen, hallatlan és lehetetlen eseménynek az okaira, hogy
az oroszokat megverték, kiviláglott minden, és Moszkva minden zúgában
egy- és ugyanaz volt a vélemény. Ezek az okok voltak: az osztrákok
árúlása, a csapatok rossz élelmezése, a lengyel Prsebisevszkij és a
franczia Langeron hitszegése, Kutuzov tehetetlensége, és (ezt már csak
titokban mondogatták) az uralkodó fiatalsága, a ki gonosz és
jelentéktelen embereket tüntetett ki a bizalmával. De a csapatok, az
orosz csapatok, - mondották valamennyien, - pompásak voltak és
csodával határos hősiességről tettek bizonyságot. A katonák, a
tisztek, a tábornokok, hősök voltak valamennyien. De a hősök hőse
mégis csak Bagration herczeg volt, a ki a schoengrabeni ütközet és az
austerlitzi visszavonúlás révén, mely alkalommal ő volt az egyetlen, a
ki egész hadtestét teljes rendben vonúltatta vissza, és egész napon át
diadalmasan küzdött a kétszerte erősebb ellenséggel, valósággal
hírnevessé lett. Abban, hogy Moszkvában éppen Bagrationt tették meg
hősnek, része lehetett annak is, hogy ő idegen volt Moszkvában, s nem
voltak ott összeköttetései. Az ő személyében az egyszerű, minden
összeköttetés és fondorlat nélkül való orosz katonát tisztelték, a
kinek a neve, még az olasz hadjárat emlékei révén, Szuvarov nevével is
kapcsolatban volt. Ezenkívül az ő ünnepléséből mindennél jobban
kidomborodott a Kutuzovval való elégedetlenség.

- Ha Bagration nem volna, föl kellene találni őt, - mondotta a
bolondos Sinsin, Voltaire szavait parodizálva. Kutuzovról nem beszélt
senki, csak egy-egy ember akadt, a ki suttogva szidta, s farkcsóváló
udvaroncznak és vén szatyr-nak csúfolta.

Moszkvában városszerte szájról-szájra járt Dolgorukov herczegnek egy
állitólagos nyilatkozata, mely vereségünkben múlt diadalok emlékével
vígasztalt bennünket, úgyszintén Rasztopcsinnak egy észrevétele is, a
mely szerint a franczia katonákat föllengző mondásokkal kell a csatára
buzdítani, a németekkel a logika szabályai szerint kell eljárni,
biztosítván őket arról, hogy futni sokkal veszedelmesebb, mint
előrenyomulni; de az orosz katonákat ellenkezőleg fékezni kell, s arra
kell kérni, hogy: ne olyan tüzesen! Minden oldalról ujabb és ujabb
hírek kerültek forgalomba ama hősiesség kiváló példáiról, a melyet a
mi katonáink és tisztjeink Austerlitznél tanúsítottak. Az egyik egy
zászlót mentett meg, a másik öt francziát ölt meg, a harmadik egymaga
öt ágyút sütött el. Bergről is beszéltek, a ki a jobb kezén
megsebesülve, állítólag balkezébe fogta a kardját és úgy rohant előre.
Bolkonszkijról semmi hír se volt, s csak legbizalmasabb ösmerősei,
azok sajnálkoztak, hogy oly fiatalon meghalt s várandós özvegyet s egy
különcz apát hagyott hátra.



III.

Márczius harmadikán beszélgető hangok moraja töltötte be az angol club
minden helyiségét, s mint tavaszszal a méhek, kisebb-nagyobb
csoportokban őgyelegtek, jártak-keltek, üldögéltek és álldogáltak,
csoportosultak és oszladoztak a club egyenruhás, frakkos, sőt elvétve
hajporos és kaftános tagjai és vendégei. Minden ajtónál hajporos,
harisnyás és félczipős lakájok ácsorogtak s feszült figyelemmel
iparkodtak a jelenlévők minden mozdúlatát ellesni, és nekik
szolgálataikat fölajánlani. A jelenvoltak jobbára tiszteletreméltó,
koros emberek voltak, a kiknek öntelt és széles volt az ábrázatuk,
köpczösek voltak az ujjaik, határozottak a mozdúlataik és önérzetes a
hangjuk. A vendégeknek és tagoknak ehhez a fajtájához tartozó emberek
ösmert és megszokott helyeiken ültek, s ösmert és megszokott
csoportokban verődtek össze. A jelenvoltak egy kis része rendkívüli
vendégekből, jobbára fiatal emberekből állott, a kik közt ott volt
Deniszov, Rosztov és Dolochov, a ki azóta megint a
Szemjonovszkij-ezred tisztikarához tartozott. A fiatalság és különösen
az egyenruhás fiatalság arczán ott volt az öregek iránt való lenéző
tiszteletnek az a kifejezése, mely mintha csak így szólt volna a régi
nemzedékhez: "Arra készek vagyunk, hogy tiszteljünk és
nagyrabecsüljünk benneteket, de azért lássátok be, hogy a jövő végre
is a mienk."

Mint a club egyik régi tagja, Neszviczkij is ott volt. Pierre, a ki a
felesége parancsára hosszú hajat eresztett, levett pápaszemmel,
divatosan öltözve, de szomorú és bánatos arczczal járt-kelt a
termekben. Mint mindenütt, itt is, a gazdagsága előtt meghajló emberek
légköre vette őt körül, a kikkel a megszokott fensőbbség hangján és
szórakozott lenézéssel bánt.

Korát tekintve, a fiatalok közt lett volna a helye, de gazdagsága és
összeköttetései révén az öreg, és tiszteletreméltó tagok és vendégek
köréhez tartozott, s egyik csoporttól a másikhoz járt közöttük. A
legtekintélyesebb öreg urak voltak a központjai ezeknek a
csoportoknak, a melyekhez az idegenek mélységes tisztelettel
közeledtek, hogy társalgásukból valamit ellessenek. Nagy csoportok
képződtek Rasztopcsin gróf, Valujev és Naryskin körül. Rasztopcsin
arról beszélt, hogy' szorongatták a menekülő osztrákok az oroszokat, a
kik szuronynyal voltak kénytelenek a menekülők közt maguknak utat törni.

Valujev bizalmasan elmondta, hogy Uvarovot azért küldték ide
Pétervárról, hogy kifürkészsze a moszkvaiak véleményét Austerlitzről.

Egy harmadik csoportban Naryskin beszélt az osztrák haditanács
üléséről, a melyen Szuvarov, az osztrák tábornokok butaságaira
válaszul, kakasmódra elkukorékolta magát. Sinsin, a ki szintén ott
állott, meg akart ereszteni egy tréfát, azt mondván, hogy ime Kutuzov
még ezt a könnyű mesterséget, - kakasmódra kukorékolni, - se tudta
Szuvarovtól eltanulni, de az öregek szigorú pillantást vetettek rá,
ezzel akarván vele éreztetni, hogy ezen a helyen és a mai napon nem
illendő Kutuzovról ilyen hangon beszélni.

Rosztov Andrejevics Ilya gróf aggodalmasan és puha czipőiben szaporán
lépkedve ment az ebédlőből a fogadóterembe, és sietve, teljesen
egyformán üdvözölte a számottévő, meg a kevésbbé számottévő embereket,
a kiket mind ösmert, közben aztán olykor felkutatta szemeivel délczeg
és hős fiát, örömmel legeltette rajta a szemeit és egy-egy kacsintást
váltott vele. A fiatal Rosztov Dolochovval állt egy ablakban, a kivel
csak nemrég ösmerkedett meg, de a kinek az ösmeretségét sokra
becsülte. Az öreg gróf odalépett hozzájuk és kezet szorított
Dolochovval.

- Legyen szerencsém nálam is, hiszen ösmered az én fiamat... együtt,
együtt vitézkedtetek ott... Áá! Ignatycs Vaszilij... hogy' vagy,
öregem, - fordúlt oda egy feléje közeledő öreg úrhoz, de még be se
fejezhette az üdvözlést, mikor egyszerre megmozdúlt az egész társaság,
s egy ijedt arczú lakáj jelentette: "Megérkeztek!"

Csengettyűszó hallatszott mindenfelé; az elnökség tagjai előre
siettek; a különböző termekben szétszórt vendégek, mint a lapáton
megrázott rozs, egyszeriben egy csoportba verődtek össze, s megálltak
a nagy fogadó-szoba ajtajában.

Az előcsarnok ajtajában megjelent Bagration herczeg, kalap és kard
nélkül, a melyet a régi club-szokás szerint a kapusnál hagyott. Most
nem volt báránybőr-sipkában s a vállain keresztül vetett szeges
korbácscsal, mint a hogy' őt Rosztov az austerlitzi ütközet előtt való
éjszaka látta, hanem teljesen új és feszes egyenruhában, a melle
baloldalán orosz és külföldi rendjelekkel és a György-rend
csillagjával. Meglátszott rajta, hogy csak az imént, közvetlenül az
ebéd előtt nyiratta le a haját és a szakállát, a mi nagyon hátrányosan
változtatta el az ábrázatát. Valami naiv ünnepélyesség ült az arczán,
mely erőteljes és férfias vonásaival egyetemben szinte komikus
kifejezést kölcsönzött az arczának. Beklesov és Uvarov Petrovics
Fedor, a kik vele együtt érkeztek meg, az ajtóban megálltak, mert azt
akarták, hogy mint fővendég ő lépjen be elsőnek. Bagration zavarba
jött, nem akarván élni az előzékenységükkel; ettől torlódás támadt az
ajtóban, míg végre Bagration mégis csak belépett. Szégyenlősen és
ügyetlenül ment végig a fogadó-terem parkettjén, s nem tudott hova
lenni a kezeivel; sokkal könnyebben és megszokottabban járt a
szántáson, s a golyók záporában, mint például akkor is, mikor
Schoengrabennál a Kurszki-ezred élén nyomult előre. Az elnökség tagjai
az első ajtónál fogadták, néhány üdvözlő szót intéztek hozzá, a
melyben elmondták, mennyire örülnek, hogy ilyen kiváló vendéget
üdvözölhetnek körükben, s válaszát be sem várva, szinte birtokba
vették őt, s körülötte csoportosulva bevezették a fogadó-terembe. A
fogadó-terem ajtaján szinte lehetetlenség volt bejutni az ott szorongó
tagok és vendégek miatt, a kik egymást lökdösve, egymás vállain
keresztül iparkodtak Bagrationt, mint valami ritka állatot megbámulni.
Andrejevics Ilya gróf, a ki valamennyiüknél erélyesebben mosolygott és
ismételgette: "Szabad kérnem, lelkem, szabad kérnem", keresztül
furakodott a tömegen, s bevezetvén a vendéget a fogadó-szobába,
leültette őt a középső pamlagra. Andrejevics Ilya gróf megint
keresztültörtetvén a tömegen, kiment a fogadó-szobából, de a következő
pillanatban az elnökség egy másik tagjával újra megjelent egy nagy
ezüst tállal a kezében, melyet odanyújtott Bagration herczegnek. A
tálon egy nyomtatott vers hevert, mely külön a hős tiszteletére
készült. Bagration, mikor a tálat megpillantotta, mintha csak
segítséget keresett volna, ijedten nézett körül. De valamennyiüknek a
szemében ott ült az a kívánság, hogy nyugodjék bele a
megváltozhatatlanba. Bagration, a hatalmukban érezvén magát,
elszántan, mindkét kezével megfogta a tálat és bosszús, szemrehányó
pillantást vetett a grófra, a ki a tálat odahozta. Valaki
szolgálatkészen kivette Bagration kezéből a tálat (mert különben, a
mint látszott, akár estig eltartotta volna, sőt még tán asztalhoz is
úgy ült volna) és fölhívta a figyelmét a versre. Bagration, mintha így
szólt volna: "Ám legyen, hát elolvasom", fáradt szemeit a papírra
meresztve, komoly s figyelmes arczczal elkezdte olvasni. Erre
megjelent maga a költő, elkérte tőle a verset és elkezdte olvasni.
Bagration herczeg lehorgasztotta a fejét és hallgatta.

De még be se fejezhette a verset, mikor a dörgedelmes hangú
udvarmester elkiáltotta magát: "Tálalva van!" Kinyilt az ajtó,
fölharsant az ebédlőben a zene: "Szóljon hát a diadalnak mennydörgése,
és vigadjon Oroszország hősi népe", és Andrejevics Ilya gróf bosszúsan
nézett a szerzőre, a ki még egyre a verset olvasta, és meghajtotta
magát Bagration előtt. Érezvén, hogy a versnél mégis csak fontosabb az
ebéd, valamennyien fölkeltek s megint Bagrationnal az élükön az
asztalhoz mentek. Bagrationt az asztalfőre ültették, két Alexandr, -
Beklesov és Naryskin közé, a minek az uralkodóval való vérrokonság
révén szintén meg volt a maga jelentősége: a többi háromszáz ember,
rangja és előkelősége sorrendjében az ünnepelthez közelebb vagy
távolabb helyezkedett el az asztalnál, a mi épp oly természetes, mint
az, hogy a víz a mélyedéseket önti el először.

Közvetlenül ebéd előtt Andrejevics Ilya gróf bemutatta a herczegnek a
fiát. Bagration megösmervén őt, néhány ügyetlen és éppenséggel nem
találó szót intézett hozzá, mint a milyen mindaz volt, a mit csak ezen
az estén mondott. Andrejevics Ilya gróf, mialatt Bagration herczeg a
fiával beszélt, büszke örömmel nézett végig az egész társaságon.

Rosztov Nikolaj Deniszovval és új ösmerősével, Dolochovval együtt ült
csaknem az asztal derekán. Velük szemben, Neszviczkij herczeg mellett
Pierre foglalt helyet. Andrejevics Ilya gróf, az elnökség többi
tagjaival Bagrationnal szemben ült, s mint a moszkvai nyiltszívűség
megtestesülése, pazarul gondoskodott a herczegről.

Fáradozásai nem vesztek kárba. Az ő ebédei, a rendes és a böjti ebédek
egyaránt pompásak szoktak lenni, de azért az ebéd végéig még se
lehetett egészen nyugodt. Minduntalan integetett a rendező-legénynek,
suttogva osztogatta parancsait az inasoknak, és nem minden izgatottság
nélkül leste a jól ismert fogások megjelenését. Pompásan ment minden.
A második fogással, az óriási kecsegével egyidejűleg (melynek láttára
Andrejevics Ilya az örömtől és elragadtatástól szinte elpirult), az
inasok elkezdtek a dugókkal durrogtatni és a pezsgőt töltögették. A
hal után, mely nagy hatással volt a jelenvoltakra, Andrejevics Ilya
gróf egy pillantást váltott az elnökség többi tagjaival. "Sok
felköszöntő lesz, nem fog ártani hozzálátni!" - suttogta, s poharat
emelve, fölkelt. Mindenki elhallgatott és várta, mit fog mondani.

- Ő Felsége a császár egészségére! - kiáltott föl, s jóságos szemei
abban a pillanatban megteltek az öröm és az elragadtatás könnyeivel.
Ugyanabban a pillanatban fölharsant a: "Szóljon hát a diadalnak
mennydörgése". Valamennyien fölugráltak a helyeikről és hurrá-t
kiáltottak. Bagration is, ugyanazon a hangon, mint a schoengrabeni
csatatéren, elkiáltotta magát: hurrá! A fiatal Rosztov lelkes hangja
túlharsogta a többi háromszáz ember hangját. Csaknem elpityeredett. "Ő
Felsége, a császár egészségére, hurrá!" - kiáltotta. Miután fenékig
kiürítette a poharát, a földhöz vágta. Sokan követték a példáját. Jó
sokáig eltartott a hangos kiabálás. Mikor a hangok elnémultak, az
inasok fölszedték a törött poharakat, valamennyien újra leültek és
mosolyogva elkezdtek beszélgetni. Andrejevics Ilya gróf megint
fölkelt, s egy pillantást vetvén a tányérja mellett heverő czédulára,
felköszöntötte a mi utolsó hadjáratunk hősét, Bagration Ivanovics
Péter herczeget, miközben megint könnybelábbadtak a gróf kék szemei.
Háromszáz torokból megint fölharsant a hurrá! s zene helyett az
énekkar rázendített Kutuzov Ivanovics Pavely egy kantatéjára:

Mi oroszok soh'se félünk
Vitézségünk diadal;
Bagration a vezérünk,
Neve győzedelmi dal.

Alig, hogy az énekkar elhallgatott, újabb és újabb felköszöntők
hangzottak el, miközben Andrejevics Ilya gróf mindjobban
elérzékenyedett, mind több pohár tört darabokra, s mind hangosabb lett
a kiabálás. Ittak Beklesov, Naryskin, Uvarov, Dolgorukov, Apraxin,
Valujev egészségére, ittak az elnökség, a rendező, a club minden
tagjának és minden vendégének az egészségére, és végül külön az ebéd
intézőjének, Andrejevics Ilya grófnak az egészségére is. Erre a
felköszöntőre a gróf elővette a zsebkendőjét, s belerejtvén az arczát,
a legkomolyabban sírva fakadt.



IV.

Pierre, Dolochovval és Rosztov Nikolajjal szemben ült. Sokat és mohón
evett, sokat ivott, mint mindig. De azok, a kik jól ismerték, látták,
hogy a mai napon valami nagy változás ment végbe benne. Egész ebéd
alatt hallgatott s összeránczolt homlokkal és hunyorgatva nézett
körül, vagy kidüllesztett szemekkel, szórakozottan bámult maga elé,
miközben az orrczimpáját dörzsölgette. Szomorú és sötét volt az arcza.
Úgy látszott, mintha mindabból, a mi körülötte történt, se nem látott,
se nem hallott volna semmit, s mintha állandóan valami egészen más,
nehéz és eldöntetlen kérdésen törte volna fejét.

Ez az eldöntetlen kérdés, mely őt annyira gyötörte, az volt, hogy
Moszkvában a herczegnő czélzásokat tett az ő felesége és Dolochov közt
állítólag fönnálló bizalmas viszonyra, ezenkívül ma reggel még egy
névtelen levelet is kapott, a melyben azon az alávaló gúnyos hangon, a
mely a névtelen levelek közös sajátja, el volt mondva, hogy ő még a
pápaszemén keresztül is rosszul lát, s hogy a feleségének Dolochovval
való viszonya immár egyedül csak ő előtte titok. Pierre sem a
herczegnő czélzásának, sem a névtelen levélnek nem adott ugyan hitelt,
de azért borzasztó volt neki az előtte ülő Dolochovra nézni.
Valahányszor úgy véletlenül találkozott a tekintete Dolochov gyönyörű,
kihívó szemeivel, Pierre mindig úgy érezte, mintha valami rettenetes
és undoritó támadt volna föl a lelkében, és hamarosan elfordult.
Pierre, önkéntelenül eszébe jutván a felesége egész multja és
Dolochovhoz való viszonya, tisztán látta, hogy mindaz, a mi a levélben
meg volt írva, igaz lehetett, vagy legalább is igaznak látszhatott
volna, ha nem az ő feleségéről lett volna szó. Önkéntelenül eszébe
jutott, a mint Dolochov, a ki a hadjárat után mindenét visszakapta,
visszatért Pétervárra és eljött hozzá. Dolochov kihasználta Pierrehez
a dorbézolások idejéből való barátságát, egyenesen beállított hozzá,
és Pierre befogadta őt a házába s még pénzt is adott neki kölcsön.
Eszébe jutott, a mint Elen mosolyogva adott kifejezést azzal való
elégedetlenségének, hogy Dolochov ott él a házukban, s a mint Dolochov
czinikusan magasztalta előtte a felesége szépségét, s attól a
pillanattól kezdve Moszkvába érkezésükig egy pillanatra se tágított
mellőlük.

"Annyi bizonyos, hogy jó madár, - gondolta Pierre, - ösmerem. Különös
gyönyörűsége telnék benne, ha meggyalázhatná a nevemet, aztán
kikaczaghatna, annyival is inkább, mert hiszen én segítettem, én
támogattam s az én révemen vergődött zöld ágra. Jól tudom és teljesen
értem, hogy az ő szemeiben milyen zamatot kölcsönözne az ő
ármánykodásának, ha mindez igaz volna. Igen ám, de csak ha mindez igaz
volna, de én nem hiszem, nincs jogom hinni és nem is hihetem, hogy
igaz." Eszébe jutott az a kifejezés, melyet Dolochov arcza azokban a
pillanatokban öltött, a mikor rájött a durvaság, a mikor például azt a
rendőrtisztet a medve hátára kötve beletaszította a vízbe, a mikor
minden ok nélkül párbajra kényszerített valakit, vagy a mikor
pisztolylyal agyonlőtte egy jamscsiknak a lovát. Ez a kifejezés
gyakran megjelent Dolochov arczán, a mikor az ő szemébe nézett. "Hiába
no, kötekedő ember, - gondolta Pierre, - neki embert ölni, az semmi,
azt kell hinnie, hogy mindenki fél tőle, s ez a hit biztosan kellemes
neki. Azt kell hinnie, hogy én is félek tőle. És csakugyan úgy is
van", - gondolta Pierre és e gondolatok közben megint úgy érezte,
mintha valami rettenetes és undorító támadt volna föl a lelkében.
Dolochov, Deniszov és Rosztov most ott ültek Pierre-el szemben, és
nagyon jókedvűeknek látszottak. Rosztov vidáman beszélgetett két
czimborájával, a kik közül az egyik délczeg huszár, a másik pedig
ismert kötekedő és kicsapongó ember volt, s olykor gúnyos
pillantásokat vetett Pierre-re, a ki egész ebéd alatt mindenkit
megdöbbentett elmélázó, szórakozott és magába zárkózott
viselkedésével. Rosztov ellenséges indulattal nézett Pierre-re,
először azért, mert Pierre az ő huszáros szemében polgári pénzeszsák,
egy szép asszony ura, és általában olyan vénasszonyos alak volt,
másodszor pedig azért, mert Pierre az ő zárkózott és szórakozott
hangulatában nem ösmerte meg Rosztovot s a köszönését se viszonozta.
Mikor a császár egészségére ittak, Pierre gondolataiban elmerülve, nem
kelt föl s nem is ivott.

- Hát magát mi lelte? - kiáltott rá Rosztov s dühös lelkesedéstől
szikrázó szemekkel nézett rá. - Nem hallotta tán, hogy Ő Felségét, a
császárt éltetjük! - Pierre fölsóhajtott, engedelmesen fölállt,
megitta a borát, s mikor valamennyien leültek, kedélyes mosolylyal
odafordult Rosztovhoz.

- Én meg sem ösmertem önt, - mondotta. De Rosztov ügyet se vetett rá,
hanem hurrá-t kiáltott.

- Nos hát, nem újítod föl az ösmeretséget? - kérdezte Dolochov
Rosztovtól.

- Eh, üsse kő ezt a bolondot, - szólott Rosztov.

- No, no, jó lesz ám dédelgetni a szép asszonyok urait, - jegyezte meg
Deniszov. Pierre nem hallotta mit beszélnek, de hogy róla van szó, azt
tudta. Elpirult és elfordult.

- Most pedig a szép asszonyok egészségére, - mondotta Dolochov és
komoly arczczal, de a szája szögletében meghúzódó mosolylyal Pierre
felé nyújtotta a poharát.

- A szép asszonyok és kedveseik egészségére, Petrusa, - szólt oda neki.

Pierre lesütött szemekkel ivott, de nem nézett Dolochovra s nem is
felelt neki semmit. Az a lakáj, a ki Kutuzov kantatéját osztogatta,
Pierre elé is odatett egy példányt. Ő föl akarta venni a lapot, de
Dolochov átnyúlt hozzá, kikapta a kezéből és elkezdte olvasni. Pierre
ránézett Dolochovra, majd lesütötte a szemeit: az a rettenetes és
undorító érzés, mely már egész ebéd alatt gyötörte, most újra
föltámadt benne és erőt vett rajta. Egész izmos testével
keresztülhajolt az asztalon.

- Ne merészeljen hozzányúlni! - kiáltott rá.

Ezt a kiáltást hallván, és észrevévén, hogy kinek szól, Neszviczkij és
jobboldali szomszédja rémülten és szaporán odafordultak Bezuchij-hoz.

- Elég na, ugyan már, mit akar? - suttogták ijedt hangon. Dolochov
ránézett Pierre-re derült, vidám és határozott szemeivel s olyan
mosolylyal, mely mintha így szólt volna: "No lám, ezt már szeretem".

- Nem adom, - mondotta nyomatékosan.

Pierre sápadtan, remegő ajakkal kikapta a kezéből a papirlapot.

- Ön... ön... hitvány, semmirekellő!... én önt provokálom, - mondotta
és hátralökvén a székét, fölkelt az asztaltól. Abban a pillanatban, a
mikor Pierre ezt tette, s ezeket a szavakat kimondotta, érezte, hogy a
felesége bűnösségének a kérdése, mely őt az utóbbi napokban annyira
gyötörte, végleges és igenlő megoldást nyert. Egyszerre meggyűlölte
őt, és örökre elszakadt tőle. Deniszov kérése ellenére, a ki azt
akarta, hogy Rosztov ne ártsa bele magát a dologba, Rosztov mégis
beleegyezett abba, hogy Dolochovnak segédkezzék, és asztalbontás után
Neszviczkij-vel, Bezuchij segédjével elkezdte tárgyalni a párbaj
föltételeit. Pierre elment haza, Rosztov pedig Dolochovval és
Deniszovval késő éjszakáig ottmaradt a clubban s hallgatta a
cigányokat és az énekeseket.

- Tehát holnap Szokolnikában, - mondotta Dolochov, mikor a club
lépcsőjén Rosztovtól elbúcsúzott.

- S te ilyen nyugodt vagy? - kérdezte Rosztov.

Dolochov megállt.

- Lásd, én két szóval elmondom neked a párbaj egész titkát. Ha te,
mielőtt párbajra mégy, előbb megcsinálod a végrendeletedet, s érzékeny
leveleket írsz a szüleidnek, ha arra gondolsz, hogy esetleg meg is
ölhetnek, bolond vagy és bizton elvesztél; de menj neki a párbajnak
azzal a szilárd elhatározással, hogy ellenfeledet mielőbb és minél
biztosabban leteríted, akkor jól fog menni minden. Ez is úgy van, mint
a hogy' a mi kosztromai medvevadászunk mondta: persze, hogy fél az
ember a medvétől, de a mint megpillantja s túlesett az első
ijedtségen, a főgondja az, hogy el ne szalaszsza! Így vagyok én is.
Tehát a viszontlátásra, holnap!

Pierre és Neszviczkij másnap reggel nyolcz órakor kihajtattak a
szokolniki erdőbe, s Dolochovot, Deniszovot és Rosztovot már ott
találták. Pierre olyan benyomást tett, mintha a küszöbön álló
párbajjal semmiféle összefüggésben sem álló gondolatokkal volna
elfoglalva. Beesett arcza sárga volt. Nyilván egész éjjel nem aludt.
Szórakozottan nézett körül, s összeránczolta a homlokát a napfénytől.
Kizárólag két gondolat foglalkoztatta őt: a felesége bűnössége, a mely
iránt az álmatlanul eltöltött éjszakák után a legcsekélyebb kétsége se
maradt fönn, és Dolochov ártatlansága, a kinek végre is semmi oka se
volt rá, hogy egy idegen embernek a becsülete felett őrködjék. -
"Lehet, hogy az ő helyében én is ugyanezt cselekedtem volna", -
gondolta Pierre. - "Sőt bizonyos, hogy ugyanazt cselekedtem volna;
mire való hát ez a párbaj, ez a gyilkosság? Vagy én ölöm meg őt, vagy
ő lő bele a fejembe, a könyökömbe, a térdembe. Csak el innen, el, hadd
fussak, hadd ássam el magamat valahová", - villant meg a fejében. De
ugyanabban a pillanatban, a mikor ilyen gondolatok jártak a fejében,
valami különös nyugalommal és szórakozottsággal, mely még a nézőben is
tiszteletet kelthetett iránta, megkérdezte: "Készen vagyunk-e,
kezdhetjük-e már?"

Mikor készen volt minden, a sorompót jelző kardok le voltak szúrva a
hóba s a pisztolyok meg voltak töltve, Neszviczkij odalépett Pierre-hez.

- Én kötelességmulasztást követnék el, gróf, - mondotta félénk hangon,
- és nem igazolnám azt a bizalmat és azt a tisztességet, a melylyel ön
engem azzal, hogy segédjeül választott, kitüntetett, ha ebben a
pillanatban, ebben a fontos pillanatban nem mondanám meg önnek a
tiszta igazságot. Én azt tartom, hogy erre az egész dologra nincs elég
ok s hogy az egész nem érdemes arra, hogy vért ontsanak érte... Önnek
nem volt... nem egészen volt igaza, elhirtelenkedte...

- No persze, rettenetesen ostoba volt... - szólott Pierre.

- Úgy hát engedje meg, hogy kifejezzem az ön sajnálkozását, s meg
vagyok róla győződve, hogy ellenfeleink készek lesznek az ön
bocsánatkérésével beérni, - mondotta Neszviczkij, (a ki, épp úgy, mint
az ügy többi szereplői is, mint az ilyen esetekben rendesen történni
szokott, még most se hitte, hogy csakugyan rákerül a sor a párbajra.)
- Ön is tudja, gróf, hogy sokkal gavallérosabb dolog beösmerni a
hibáját, mint annyira vinni a dolgot, hogy aztán már ne lehessen rajta
segíteni. Sértés egyik részről se történt. Engedje meg, hogy
megpróbáljam...

- Ugyan mire való ez a sok beszéd? - szólott Pierre. - Nekem
mindegy... Készen vagyunk? - tette hozzá. - Csak azt mondja meg, mikor
és hova álljak és hova lőjjek? - mondotta, természetellenes
szelídséggel mosolyogva. Átvette a pisztolyt. Elkezdett kérdezősködni
a szerkezete felől, mert mindeddig még soha se volt pisztoly a
kezében, a mit azonban nem akart bevallani. - Jaj, persze, így ni,
tudom, tudom, csak elfelejtettem, - mentegetőzött.

- Semmi bocsánatkérés, hallani sem akarok róla, - mondotta Dolochov
Deniszovnak, a ki a maga részéről szintén kísérletet tett a békés
kiegyenlítésre, és ő is odaállt a kijelölt a helyre.

A párbaj színhelyéül a fenyvesnek egy kis tisztása volt kijelölve,
mely vagy nyolczvan lépésnyire volt az úttól, a hol a szánkókat
hagyták, s mely az utóbbi enyhébb napok következtében olvadó hóval
volt elborítva. Az ellenfelek egymástól negyven lépésnyire, a tisztás
szélén állottak föl. A segédek, miközben a távolságot mérték, attól a
helytől kezdve, a hol állottak, Neszviczkij és Deniszov kardjáig, a
melyek egymástól tíz lépésnyire voltak leszúrva a földbe, s a sorompót
jelezték, otthagyták a lucskos, magas hóban lépteik nyomát. Az olvadás
és a köd még egyre tartott; negyven lépésnyiről semmi se volt látható.
Már vagy három percz óta mindennel készen voltak, s még mindig nem
kezdték el. Valamennyien hallgattak.



V.

- Nos hát, kezdjük! - szólott Dolochov.

- Ha úgy tetszik, - mondotta Pierre s még mindig mosolygott.

A helyzet kezdett félelmes lenni. Nyilvánvaló volt, hogy az ügy, a
mely oly könnyedén kezdődött, most már semmi által el nem hárítható,
hogy most már a szereplők akarata nélkül, szinte magától ment előre, s
elkerülhetetlenül be kellett teljesednie. Elsőnek Deniszov ment előre
a sorompóig és kikiáltotta:

- Miután az ellenfelek a békés kiegyenlítést visszautasították, tessék
elkezdeni: tessék fogni a pisztolyokat, és a "hávom"-ra elkezdeni
egymáshoz közeledni. Egy!... kettő!... Há-vom!... - kiáltott föl
Deniszov bosszúsan és félreállott. A kitaposott ösvényen mind a ketten
megindultak, s egymáshoz mindinkább közeledvén, fölismerték egymást a
ködben. Az ellenfeleknek meg volt hozzá a joguk, hogy a sorompóhoz
érve, tetszésük szerint bármikor lőhessenek. Dolochov, a nélkül, hogy
pisztolyát fölemelte volna, lassan lépdelt előre, s derült, csillogó
kék szemeivel belenézett ellenfele arczába. Az ajkán, mint mindig,
valami mosolyszerű vonás ült.

- Tehát lőhetek, a mikor akarok! - mondotta Pierre, s a három-ra gyors
léptekkel megindult előre, miközben letért a kitaposott ösvényről s
belegázolt az érintetlen hóba. Pierre előrenyújtott jobb kezében úgy
tartotta a pisztolyt, mintha csak attól tartott volna, hogy saját
magában tesz kárt vele. A balkezét gondosan hátradugta, mert szerette
volna a jobb kezét támogatni vele, bár tudta, hogy ez nem volt
lehetséges. Pierre miután vagy hatot lépett s az ösvényről letérve a
hóba tévedt, egy pillantást vetett a lábai elé, majd ismét Dolochovra
nézett és az újját begörbítve, a mint tanították, elsütötte a
pisztolyt. Nem számítván ilyen erős dörrenésre, Pierre a lövésre
összerezzent, majd maga is mosolygott ezen a benyomáson és megállt. A
nagy füsttől, mely a ködben még sűrűbbnek látszott, az első
pillanatban semmit se látott: de a másik lövés, a melyet várt, nem
következett. Csak Dolochov szapora léptei hallatszottak, s a füst
mögül előbukkant az alakja. Egyik kezével a bal oldalához kapott, a
másikban pedig a leeresztett pisztolyt szorongatta. Az arcza sápadt
volt. Rosztov odafordult és valamit mondott neki.

- Ne... nem, - mormogta Dolochov a fogai közt, - nem, még nincs vége,
- és még néhány tántorgó és roskadozó lépéssel eljutván a kardig, ott
összeesett a hóban. Balkeze véres volt, beletörülte a kabátjába és
rátámaszkodott. Az arcza sápadt, komor volt és remegett.

- Ké... ké... - próbálta Dolochov kihozni, de képtelen volt rá... -
ké-érem, - fejezte be végre nagy megerőltetéssel. - Pierre alig tudván
visszafojtani a zokogást, odafutott Dolochovhoz, és már-már a sorompók
által határolt területre is rálépett, mikor Dolochov rákiáltott: - A
sorompóhoz! - és Pierre megértette, miről van szó, megállt az ő
oldalán leszúrt kard mellett. Mindössze tíz lépés választotta el őket.
Dolochov odaszorította a fejét a hóra, mohón harapdálta a havat,
megint fölemelte a fejét, kiegyenesedett, maga alá szedvén a lábait,
felült s mindenképpen próbálta megtalálni az egyensúlyt. Nyeldeste és
szopogatta a hideg havat; az ajkai folyton mosolyogva remegtek; a
szemei csillogtak az erőlködéstől és végső erőinek a megfeszítésétől.
Fölemelte a pisztolyát és elkezdett czélozni.

- Álljon oldalvást és fedezze magát a pisztolyával, - szólott
Neszviczkij.

- Fedezze magát! - kiáltott rá még Deniszov is az ellenfelére.

Pierre a szánakozás és a megbánás szelíd mosolyával, tehetetlenül
szétterpesztett kezekkel és lábakkal, széles mellét egyenesen kitárva
állt ott Dolochov előtt s szomorúan nézett rá. Deniszov, Rosztov és
Neszviczkij a szemeiket hunyorgatták. A lövéssel egyidejűleg hallották
Dolochov ádáz fölkiáltását.

- Hibáztam! - kiáltott föl Dolochov, és erőtlenül bukott arczczal a
hóra. Pierre a fejéhez kapott, megfordult és térdig gázolva a hóban,
bement az erdőbe, miközben fennhangon érthetetlen szókat hadart össze.

- Ostobaság... ostobaság... Halál... hazugság... - hajtogatta komoran.
Neszviczkij útját állotta és hazavitte.

Rosztov és Deniszov a sebesült Dolochovot kísérték haza.

Dolochov szótlanul, behúnyt szemekkel feküdt a szánkón, s egy szóval
se felelt a hozzá intézett kérdésekre; de Moszkvába érve, egyszerre
magához tért, s nagy nehezen fölemelve a fejét, megfogta a mellette
ülő Rosztov kezét. Rosztovot megdöbbentette Dolochov arczának teljesen
elváltozott, és minden várakozáson felül ünnepélyesen szelíd kifejezése.

- Nos, hogy' vagy? Hogy' érzed magad'? - kérdezte Rosztov.

- Gyalázatosan. De nem erről van szó. Barátom, - szólott Dolochov
elfúló hangon. - Hol vagyunk? Moszkvában vagyunk, tudom. Én,... az nem
baj, de ezzel megöltem őt, megöltem... Ő nem éli ezt túl. Nem éli túl...

- Kicsoda? - kérdezte Rosztov.

- Az anyám. Az anyám, az én angyalom, az én imádott angyalom, anyám, -
s Dolochov sírva fakadt, miközben Rosztov kezét szorongatta. Mikor
kissé lecsillapodott, elmondta Rosztovnak, hogy együtt lakik az
anyjával, s ha az anyja meglátja őt így, haldokolva, ezt nem fogja
túlélni. Arra kérte hát Rosztovot, menjen el hozzá s készítse elő.

Rosztov előresietett, hogy megbízatásában eljárjon, s a legnagyobb
csodálkozással tudta meg, hogy ez a kötekedő, rigolyás Dolochov,
Moszkvában együtt lakott öreg édes anyjával, s egy púpos nővérével, s
a leggyöngédebb fiú és testvér volt.



VI.

Pierre az utóbbi időben csak nagy ritkán találkozott négyszemközt a
feleségével. Úgy Péterváron, mint Moszkvában, állandóan teli volt a
házuk vendéggel. A párbaj után következő éjjel, mint a hogy' gyakran
megtette, nem ment be a hálószobába, hanem ott maradt abban a tágas
dolgozószobában, a melyben Bezuchij gróf meghalt.

Leheveredett a pamlagra és el akart aludni, csak azért, hogy mindenről
megfeledkezzék, a mi vele történt, de képtelen volt rá. Egyszerre az
érzéseknek, a gondolatoknak és az emlékeknek olyan vihara támadt föl a
lelkében, hogy nemcsak elaludni nem tudott, de még egy helyben se
tudott megmaradni, s kénytelen volt a pamlagról felugrani és gyors
léptekkel járni föl és alá a szobában. Egyszerre maga előtt látta őt,
házasságuk első idejéből, bágyadt, de azért szenvedélyes tekintetével,
s legott mellette megjelent előtte Dolochov szép, kihívó és erősen
gúnyos arcza, a milyen ott, azon az ebéden volt, majd ugyancsak
Dolochov sápadt, reszkető és szenvedő arcza, a milyen akkor volt, a
mikor megtántorodott és odaesett a hóba.

"Hát mi történt? - kérdezte magától. - Megöltem a szeretőt; igen, a
feleségem szeretőjét. Igen, ez történt. Miért? Hogy' jutottam
ennyire?" - Azért, mert feleségül vetted, - felelt egy belső hang.

"De hát mi az én hibám? - kérdezte. - "Az, hogy elvetted, a nélkül,
hogy szeretted volna, hogy magadat is, őt is elámítottad", - s élénken
maga elé képzelte Vaszilij herczegnél, vacsora után azt a perczet, a
mikor ezt a nem szívből jött pár szót kimondotta: "Én önt szeretem". -
"Innen származik minden! Én akkor is éreztem, - gondolta magában, -
akkor is éreztem, hogy ez nem volt rendén, hogy erre semmi jogom se
volt. Úgy is lett". - Eszébe jutottak a mézeshetei, és elpirult ettől
az emléktől. Különösen élénken, bántóan és szégyenletesen érintette az
arra való visszaemlékezés, a mint egyízben, kevéssel az esküvője után,
délben tizenkét órakor, bársony hálóköntösben bement a hálószobából a
dolgozószobájába, s ott találta a jószágigazgatóját, a ki
tiszteletteljesen meghajtotta magát, belenézett az arczába, egy
pillantást vetett a hálókabátjára és könnyedén elmosolyodott, mintha
ezzel a mosolylyal akarta volna a gazdája boldogságában való
tiszteletteljes részvételét kifejezni.

"Pedig hányszor büszkélkedtem vele, büszkélkedtem magasztos
szépségével, nagyvilági tapintatával", - gondolta magában;
"büszkélkedtem ugyanazzal a palotámmal, a melyben ő egész Pétervárt
fogadta, büszkélkedtem a megközelíthetetlenségével, a szépségével.
Most aztán láthatom, mivel büszkélkedtem olyan nagyon?! Akkoriban azt
hittem, hogy nem értem őt. Hányszor megesett, hogy a jellemén
eltűnődve, azt mondtam magamban, én vagyok az oka, hogy nem értem meg
őt, nem értem azt az örökös nyugalmat, megelégedést, s minden néven
nevezendő vágy és hajlandóság hiányát, pedig hát a rejtély egész titka
az volt, hogy ő feslett asszony: kimondtam ezt a szót s egyszeriben
világossá lett előttem minden!"

"Anatole eljárogatott hozzá, hogy pénzt kérjen tőle kölcsön, s
megcsókolta meztelen vállait. Pénzt ugyan nem adott neki, de
megengedte, hogy csókolgassa. Az apám tréfásan megpróbálta őt
féltékenységre ingerelni; de ő nyugodt mosolylyal azt mondta, nem
olyan ostoba, hogy féltékeny legyen; ám tegyen, a mit akar, - mondotta
rólam. Egyszer megkérdeztem tőle, nem érzi-e magát anyának. Megvetően
elmosolyodott, s azt mondta, nem bolond, hogy gyermekek után
áhítozzék, s hogy tőlem soha se lesznek gyermekei."

Azután eszébe jutott gondolatainak a durvasága és meztelensége,
kifejezéseinek a közönséges volta, mely őt, bár a legmagasabb
arisztokrata körökben nevelkedett, annyira jellemezte. "Nem vagyok én
bolond... eredj magad és próbáld meg... pusztulj", - mondotta nekem.
Sokszor, a mikor öreg és fiatal férfiak és nők társaságában egyaránt
elért sikereit látta, Pierre nem tudta megérteni, miért nem tudja őt
szeretni. "Nem, soha se szerettem őt, - mondotta magában Pierre; -
tudtam, hogy romlott asszony", - ismételgette, de ezt még magának se
merte bevallani.

"És most ez a Dolochov; lám, ott ül a havon, erőltetetten mosolyog és
haldoklik, s lehet, hogy valami mesterkélt vitézkedéssel felel az én
megbánásomra!"

Pierre egyike volt azoknak az embereknek, a kik látszólagos
úgynevezett gyöngejelleműségük ellenére se keresnek maguknak bizalmas
embereket a bánatukban. Ő minden bánatát magába fojtotta.

"Mindennek, mindennek ő az oka, - szólott magában; - de mit változtat
ez a dolgon? Miért is keltem össze vele, miért is mondottam neki azt
az "én önt szeretem"-et, a mi hazugság vagy még annál is rosszabb
volt", - mondotta magában. - "Én is hibás vagyok, s most viselnem kell
a következményeit. De hát mik azok? A nevem gyalázata, az életem
boldogtalansága? Eh, mind csak bolondság, - gondolta magában, - a
nevem gyalázata, a becsület, ez mind csupa szokásszerű dolog, a mi
teljességgel nem függ tőlem".

XVI. Lajost kivégezték azért, mert azok azt mondták, hogy becstelen és
bűnös ember volt (jutott Pierrenek az eszébe), s nekik, az ő
szempontjukból igazuk volt, éppen úgy, mint azoknak is igazuk van, a
kik vértanu halált szenvedtek érte, s őt a szentek sorába igtatták.
Azután Robespierret végezték ki, azért, mert zsarnok volt. Kinek van
igaza, ki a bűnös? Senki. De ha már élünk, hát éljünk: ki tudja, nem
halunk-e meg holnap, mint a hogy én is meghalhattam volna alig egy
órával ezelőtt. És vajjon érdemes-e gyötrődni, mikor az ember élete
egy rövid percz az örökkévalósághoz képest? De abban a pillanatban, a
mikor az ilyesféle okoskodásokban valamelyest megnyugodott, egyszerre
megjelent előtte a felesége, és azokban a pillanatokban, a mikor
legvilágosabb bizonyságát szolgáltatta iránta való nem őszinte
szerelmének, s érezte, a mint a fejébe és a szívébe szökött a vér,
kénytelen volt megint fölkelni, mozogni, törni, zúzni mindent, a mi
csak a keze ügyébe esett. "Miért is mondtam neki: én önt szeretem"? -
folyton csak ezt ismételgette magában. S mikor már vagy tizedszer
ismételte magában ezt a kérdést, eszébe jutott Molière mondása: mais
que diable allait il faire dans cette galère? - s maga is
elmosolyodott magán.

Éjjel behívta a komornyikját s becsomagoltatott, hogy elutazzék
Pétervárra. Nem tudta elképzelni, hogy most képes legyen beszélni a
feleségével. Elhatározta, hogy holnap elutazik, s egy levelet hagy
hátra neki, a melyben tudtára adja azt a szándékát, hogy örökre
elválik tőle.

Reggel, a mikor a komornyikja behozta neki a kávét, Pierre ott hevert
az ottománon s nyitott könyvvel a kezében, aludt.

Hirtelen felocsúdott s jó darabig ijedten nézett körül, nem tudván,
hol van.

- A grófné kérdezteti, vajjon itthon van-e Exczellencziád, -
jelentette a komornyik.

Pierre-nek még arra se volt ideje, hogy az erre adandó feleletet
kimondja, mikor a grófné, ezüsttel kivarrott, fehér atlasz
hálóköntösben és egyszerűen fésülve (két hatalmas varkocs, mint valami
fejék, kétszer is körülcsavarta bájos fejét), maga is nyugodtan és
méltóságteljesen belépett a szobába; csak kissé kiálló, márványszerű
homlokán volt a haragnak egy kis ránczocskája észrevehető. Mindenen
diadalmaskodó nyugalmával nem kezdett beszélni a komornyik előtt.
Tudott a párbajról és erről akart vele beszélni. Bevárta, míg a
komornyik letette a kávét és kiment. Pierre a pápaszemén keresztül
szepegve nézett rá, és mint a kutyák által üldözőbe vett nyúl,
hátrahúzott fülekkel meglapul ellenségei előtt, ő is megpróbálta
tovább folytatni az olvasást; de érezte, hogy ez esztelenség és
lehetetlenség, s megint egy félénk pillantást vetett rá. Elen nem ült
le, megvető mosolylyal nézett rá s megvárta, míg a komornyik kimegy.

- Hát ez megint mi? Mit csinált már ismét? Azt kérdezem öntől, -
szólalt meg szigorúan.

- Én? Mit csináltam? - kérdezte Pierre.

- Lám megint akadt egy hős! Nos hát, feleljen, miféle párbaj volt az?
Mit akart ezzel bebizonyítani? Hm? Azt kérdezem öntől. - Pierre
nehézkesen megfordult a pamlagon, kinyitotta a száját, de nem tudott
felelni.

- Ha ön nem felel, majd megmondom én... - folytatta Elen. - Ön mindent
elhisz, a mit mondanak. Azt mesélték önnek... - Elen elmosolyodott, -
hogy Dolochov kedvesem, - mondotta francziául az ő megszokott durva
beszédmodorában, miközben minden szót, de különösen a "kedvesem"-et
erősen hangsúlyozta, - és ön ezt elhitte! Nos hát, mit bizonyított be
ezzel? Mit bizonyított be ezzel a párbajjal? Azt, hogy ön bolond, ezt
pedig amúgy is tudta mindenki! Mire való volt ez? Arra, hogy én most
egész Moszkvában nevetség tárgyává lettem; arra, hogy mindenki azt
mondja, ön ittasan, beszámíthatatlan állapotban párbajra hívott ki egy
embert, a kire minden ok nélkül féltékeny, - Elen mind emeltebb hangon
beszélt s mind jobban tűzbe jött, - a ki minden tekintetben különb
önnél...

- Hm... hm... - ümmögött Pierre, s a homlokát összeránczolva
mozdúlatlanul bámult maga elé.

- És ugyan miből gondolta, hogy csakugyan a kedvesem? Miből? Abból,
hogy szeretem a társaságát? Ha ön okosabb és kellemesebb volna, az
önét becsülném többre.

- Ne beszéljen így velem... csak arra kérem, - suttogta Pierre rekedten.

- Miért ne beszélnék! Nagyon is beszélhetek és bátran kimondhatom,
hogy kevés olyan asszony van, a ki olyan férj mellett, mint ön, ne
tartana magának szeretőt, én pedig nem tettem, - mondotta. Pierre
akart valamit mondani, rettenetes szemeket meresztett rá, a melyeket ő
nem értett meg, majd megint lefeküdt. Testileg szenvedett ebben a
pillanatban: elszorult a melle s alig tudott lélekzeni. Tudta, hogy
tennie kell valamit, hogy ennek a szenvedésnek véget vessen, de az, a
mit tenni akart, túlságosan borzasztó volt.

- Jobb lesz, ha elválunk, - mondotta szakgatottan.

- Váljunk el, ha úgy tetszik, de csak úgy, ha vagyont is ad hozzá, -
mondotta Elen... - A válás, lám, mivel akart rámijeszteni.

Pierre felugrott a pamlagról és tántorogva odarohant hozzá.

- Megöllek! - kiáltott föl, s olyan erővel, a melyről eddig saját
magának se volt fogalma, fölkapta az asztal márványlapját s egy lépést
tevén előre, feléje sujtott vele.

Elen arczára kiült a rémület: felsikoltott és elugrott mellőle.
Pierreből kitört az apja természete. Megízlelte a düh mámorát és
gyönyörűségét. Félrelökte és összezúzta a márványlapot, s tárt
karokkal rohanva Elen felé ordította: "Ki innen!" - még pedig olyan
rettenetes hangon, hogy ez az ordítás az egész házban rémületet
keltett. Isten tudja, mit csinált volna Pierre ebben a pillanatban, ha
Elen ki nem szalad a szobából.

*

Egy hét mulva Pierre meghatalmazást adott a feleségének
nagy-oroszországi birtokainak a haszonélvezetére, a melyek összes
birtokainak a nagyobbik felét tették ki és egyedül elutazott Pétervárra.



VII.

Elmúlt két hónap azóta, hogy az austerlitzi ütközetnek és Andrej
herczeg vesztének a híre Lyszyja Gory-ba megérkezett, s holtteste a
nagykövetséggel folytatott levelezés és minden kutatás ellenére se
volt föltalálható, neve pedig a foglyok között se szerepelt.
Hozzátartozóira nézve mindennél rosszabb volt az, hogy némi reménység
azért még mindig volt arra, hogy esetleg a lakosok ráakadtak valahol a
csatatéren, s lehet, hogy most lábbadozva vagy haldokolva egyedül
fekszik valahol az idegenben és nem képes magáról hírt adni. A
hirlapokban, amelyekből az öreg herczeg legelőször értesült az
austerlitzi ütközetről, szokás szerint nagyon kurtán és homályosan le
volt írva, hogy az oroszok, fényes győzelmeik után kénytelenek voltak
visszavonúlni, s hogy ez a visszavonúlás teljes rendben ment végbe. Az
öreg herczeg, ebből a hivatalos híradásból megtudta, hogy a mieink
teljes vereséget szenvedtek. Egy héttel az austerlitzi ütközetről
hírtadó lapok után megérkezett Kutuzov levele, a ki értesítette a
herczeget a fia sorsáról.

"Az ön fia, - írta Kutuzov, - az ezred élén, zászlóval a kezében,
apjához és hazájához méltó hősi módon esett el a szemem láttára. Úgy
az én, mint az egész hadsereg legnagyobb sajnálatára, mindez ideig nem
tudni, vajjon él-e vagy meghalt. Hizelgek magamnak és önnek is azzal a
reménynyel, hogy a fia még él, mert ellenkező esetben a csatatéren
talált tisztek sorában, a kiknek lajstroma a kezeim közt van, az ő
nevének is elő kellene fordúlnia."

Az öreg herczeg késő este kapta meg ezt a hírt, a mikor egyedül volt a
dolgozó-szobájában, és másnap, szokása szerint, elindult reggeli
sétájára; de szótalan volt az intézővel, a kertészszel és az
épitészszel szemben s bár haragosnak látszott, egyikhez se szólt egy
szót sem.

Mikor Marja herczegnő a szokott időben bement hozzá, ott állott az
esztergapad mellett és dolgozott, de mint rendesen, hátra se nézett rá.

- Áá! Marja herczegnő! - szólalt meg egyszerre mesterkélten, és
félredobta a lyukvésőt. (A kerék még forgott a nagy lendülettől. Marja
herczegnő még sokáig hallotta ezt az elhaló nyikorgást, mely az ő
füleiben összeolvadt azzal, a mi ez után történt.)

Marja herczegnő közelebb ment hozzá, rápillantott arczára s egyszerre
valami köd ereszkedett a lelkére. Elhomályosodtak a szemei. Az apja
nem annyira szomorú és lesújtott, mint inkább haragos és
természetellenesen önmagával küzködő arczán látta, hogy ott függ
fölötte s legott ő rá is rá fog nehezedni valami rettenetes, az
életnél is súlyosabb szerencsétlenség, valami olyan csapás, a minőt
még nem ismert, valami helyrehozhatatlan és elkerülhetetlen,
olyasvalakinek a halála, a kit szeret.

- Batyuska! Andrej?... - kérdezte a fonák és esetlen herczegnő, a
szomorúság és az önfeledtség olyan kimondhatatlan bájával, hogy az
apja képtelen volt a tekintetét kiállani, és szipogva elfordúlt tőle.

- Hírt kaptam. A foglyok közt nincs, az elesettek közt sincs. Kutuzov
írja, - kiáltott föl olyan vadul, mintha csak ezzel a kiáltással el
akarta volna űzni a herczegnőt. - Elesett!

A herczegnő nem esett össze, nem ájúlt el. Már addig is sápadt volt,
de mikor ezeket a szavakat hallotta, elváltozott az arcza s valami
sugárzó fény csillant föl gyönyörű szemeiben. Mintha csak az öröm,
valami ennek a világnak a szomorúságaitól és örömeitől teljesen
független öröm áradt volna szét azon a szomorúságon, mely a lelkét
betöltötte. Teljesen megfeledkezett az apja iránt érzett
tiszteletteljes félelemről, odament hozzá, megfogta és magához húzta a
kezét és átölelte erekkel befutott, ösztövér nyakát.

- Batyuska, - rebegte. - Ne forduljon el tőlem, sirassuk őt együtt.

- Bitangok, gazemberek! - kiáltott föl az öreg és elfordította az
arczát. - Pusztúlásba kergetni a hadsereget, az embereket! Miért?
Menj, menj és mondd meg Lizának.

A herczegnő ott mellette erőtlenül lehanyatlott egy székbe és sírva
fakadt. Maga előtt látta most a bátyját abban a pillanatban, mikor
gyöngéd, de egyúttal büszke modorában elbúcsúzott tőle és Lizától.
Látta őt abban a pillanatban, a mikor gyöngéden, de gúnyosan magára
vette azt a szentképecskét. "Vajjon lett-e hívő belőle? Vajjon
megbánta-e a hitetlenségét? Vajjon ott van-e most? Ott van-e, az örök
nyugalom és boldogság honában?" - gondolta magában.

- Batyuska, mondja el, hogy' történt? - kérdezte könnyezve.

- Menj, menj, elesett egy ütközetben, a melyben halálba kergették az
ország színejavát és az orosz dicsőséget. Menjen, Marja herczegnő.
Menj és mondd el Lizának. Majd én is odamegyek.

Mikor Marja herczegnő az apjától visszatért, a kis herczegné a
munkájánál ült és a benső s boldogan nyugodt tekintetnek azzal a
különös kifejezésével nézett Marja herczegnőre, mely kizárólag a
várandós asszonyok sajátja. Nyilvánvaló volt, hogy a szemei nem látják
Marja herczegnőt, hanem visszanéznek önmagukba, valami boldog és
titokzatos folyamatra, mely a lelkükben végbemegy.

- Mari, - mondotta, eltávolodva a himzőrámától és hátradőlve, - add
ide a kezedet. - Megfogta a herczegnő kezét és odatette a hasára.

A szemei várakozásteljesen mosolyogtak, pelyhes ajka felszökött és
gyermekesen boldog kifejezéssel úgy maradt.

Marja herczegnő ott térdelt előtte és beletemette arczát a sógornéja
szoknyájának a ránczába.

- Csitt, - csitt, - hallod? Olyan furcsán érzem magamat. És tudod,
Mari, én nagyon fogom őt szeretni, - mondotta Liza s csillogó, boldog
szemekkel nézett a sógornőjére. - Marja herczegnő képtelen volt
fölemelni a fejét és sírt keservesen.

- Mi lelt, Masa?

- Semmi... Csak úgy, egyszerre úgy elszomorodtam... elszomorodtam
Andrej miatt, - mondotta s letörölte a sógornéja térdéről a könnyeket.
A herczegnő a délelőtt folyamán többször megpróbálta előkészíteni a
sógornéját, de mindig elsírta magát. Ezek a könnyek, a melyeknek az
okát a kis herczegné nem is sejtette, bármily fogyatékos volt is a
megfigyelő tehetsége, mégis nyugtalanították őt. Nem szólt semmit, de
nyugtalanúl nézett körül, mintha valamit keresett volna. Ebéd előtt
feltünően nyugtalan és mogorva arczczal bejött a szobájába az öreg
herczeg, a kitől mindig félt, s a nélkül, hogy egy szót is szólt
volna, megint kiment. Ekkor rápillantott Marja herczegnőre, majd a
várandós asszonyoknál szokásos bensőséges figyelem kifejezésével a
szemeiben, elgondolkozott és egyszerre sírva fakadt.

- Kaptatok tán Andrejtől valami hírt? - kérdezte.

- Nem, hiszen tudod, hogy még nem jöhetett hír, de a batyuska
nyugtalankodik, s én magam is úgy rettegek.

- Tehát semmi?

- Semmi, - felelt Marja herczegnő és sugárzó szemeivel határozottan
nézett a sógornéjára. Elhatározta, hogy nem szól neki s az apját is
rábeszélte, hogy titkolja el előtte ezt a rettenetes hírt, legalább a
lebetegedése alatt, mely már a legközelebbi napokra várható volt.
Marja herczegnő és az öreg herczeg, mindenik magába zárta és titkolta
a fájdalmát. Az öreg herczeg nem akart reményleni: úgy vette a dolgot,
hogy Andrej herczeg meghalt és bár elküldötte egyik alkalmazottját
Ausztriába, hogy a fia nyomát fölkutassa, egyúttal síremléket is
rendelt a számára Moszkvában, melyet a kertjében akart fölállíttatni
és mindenkinek azt mondta, hogy a fia elesett. Iparkodott továbbra is
eddigi életmódját változatlanul föntartani, de ereje cserbenhagyta:
kevesebbet járt, kevesebbet evett, kevesebbet aludt és napról-napra
jobban gyengült. Marja herczegnő még remélt. Imádkozott a bátyjáért,
mintha még életben volna, és minden pillanatban várta visszatérésének
a hírét.



VIII.

- Kedvesem, - mondotta a kis herczegné március tizenkilenczedikén a
reggeli után, miközben pelyhes ajkát szokása szerint fölrántotta; de a
mint hogy annak a szörnyű hírnek a megérkezése óta, nemcsak minden
mosolyban, de minden szóban és mozdúlatban benne volt ebben a házban a
szomorúság, úgy most a kis herczegné mosolya is, bár maga se tudta
miért, az általános hangulat befolyása alatt úgy ütött ki, hogy a
közhangulatot még élesebben kidomborította.

- Kedves lelkem, attól tartok, hogy ez a "früstök" (mint a hogy' Foka
szakács hívta) megártott nekem.

- De hát mi lelt, lelkem? Sápadt vagy. Rendkívül sápadt vagy, -
szólott Marja herczegnő rémülten s nehézkes, de azért lágy lépteivel
odasietett a sógornéjához.

- Kegyelmes kisasszony, nem kellene tán elküldeni Bogdanovna Marjáért?
- kérdezte az egyik szobaleány, a ki éppen ott volt. (Bogdanovna Marja
a kerületi városbeli bába volt, a ki már második hete Lyszyja-Goryban
tartózkodott.)

- Bizony azt hiszem, - kapta föl Marja herczegnő, - nem ártana. Majd
elmegyek én. No ne félj, angyalom. - Megcsókolta Lizát és ki akart
menni a szobából.

- Dehogy' is félek, dehogy' is. - És a sápadtságon kívül még az
elkerülhetetlen testi fájdalomtól való gyermekes félelem is kiült a
kis herczegné arczára.

- Nem, ez csak a gyomortól van; mondjad, Mari, hogy csak a
gyomortól... És a kis herczegné gyermekesen szenvedő szeszélyes, sőt
valamelyest mesterkélt sírásra fakadt, miközben elkezdte tördelni kis
kezeit. A herczegnő kifutott a szobából Bogdanovna Marjáért.

- Istenem! Istenem! Jaj! - hallatszott ki utána a szobából.

Apró, gömbölyded kezeit dörzsölve, jelentőségteljesen nyugodt arczczal
már szembe jött vele a bába.

- Bogdanovna Marja! Úgy tetszik, elkezdődött, - mondotta Marja
herczegnő és rémülten tágra nyitott szemekkel nézett a bábára.

- No, hála Istennek, herczegnő, - felelt Bogdanovna Marja a nélkül,
hogy a lépteit gyorsította volna. - De efféle kisasszonykáknak nem
illik ám tudni az ilyesmiről.

- De hogy' van az, hogy Moszkvából még nem érkezett meg az orvos? -
szólott a herczegnő. (Liza és Andrej herczeg kívánságára elküldtek
volt Moszkvába a szülészért, a kit minden pillanatban vártak.)

- Sebaj, herczegnő, ne aggódjék, - mondotta Bogdanovna Marja, - orvos
nélkül is jól fog menni minden.

Öt perczre rá a herczegnő a szobájából hallotta, hogy valami nehezet
czipelnek a folyosón. Rápillantott, - a cselédek Andrej herczeg
szobájából egy bőr-pamlagot vittek át a hálószobába. A pamlagot
czipelők arczán valami ünnepélyes és nyugodt kifejezés ült.

Marja herczegnő egyedül üldögélt a szobájában és figyelt a házban
váltakozó hangokra; olykor, a mikor lépteket hallott, kipillantott az
ajtón, hogy megnézze, mi történik a folyosón. Néhány fehércseléd ment
el nesztelen léptekkel az ajtó előtt, rápillantott a herczegnőre, majd
ismét elfordult tőle. A herczegnő nem mert kérdést intézni hozzájuk,
becsukta az ajtót, visszament a szobájába, s hol leült a karosszékbe,
hol az imakönyve után nyúlt, hol pedig letérdelt a szentkép előtt.
Szerencsétlenségére és legnagyobb meglepetésére úgy érezte, hogy az
imádság nem csillapította izgatottságát. Egyszerre halkan kinyílt
szobájának az ajtaja, s bekötött fejjel megjelent előtte öreg dadája,
Szavvisna Praszkovja, a ki a herczeg tilalma következtében csaknem
soha se szokott bejönni hozzá.

- Eljöttem hozzád, Masenyka, egy kicsit beszélgetni, - szólott a dada,
- s elhoztam a herczegné esküvő-gyertyáit is, hogy a védszentje előtt
meggyújthassuk, - tette hozzá felsóhajtva.

- Jaj, de örülök, dadám.

- Irgalmas az Isten, galambocskám. - A dada meggyújtotta a szentkép
előtt az aranyozott gyertyákat, s a kötésével leült az ajtó mellé.
Marja herczegnő fogott egy könyvet s elkezdett olvasni. Csak mikor
léptek vagy hangok hallatszottak, akkor néztek egymásra, a herczegnő
rémülten kérdő, a dada pedig megnyugtató pillantással. A ház minden
zúgában ugyanaz az érzés vett erőt mindenkin, a melyet Marja herczegnő
érzett, a mint ott ült a szobájában. Annak a babonának a révén, a mely
szerint a vajúdó asszony annál kevesebbet szenved, minél kevesebben
tudnak a szenvedéseiről, mindannyian iparkodtak úgy mutatni, mintha
semmiről se tudnának semmit; senki se szólt hát a dologról semmit, de
valamennyiükben, a herczeg házában uralkodó jó modorból folyó
higgadtságon és tiszteletteljességen kívül, valami közös aggodalom,
valami ellágyulás, és valami, ebben a pillanatban lejátszódó
nagyszerűnek és megfoghatatlannak a tudata volt észrevehető.

A cselédszobában elnémult a kaczagás. Az inasszobában némán és
várakozással teljesen ültek az inasok. A cselédházban forgács és
gyertya égett és nem aludt senki. Az öreg herczeg telitalpon járt-kelt
a szobájában, s be-beküldte Tichont Bogdanovna Marjához,
megkérdeztetni: mi hír?

- Menj csak és mondd meg, hogy a herczeg kérdezteti, - mi ujság? Aztán
gyere vissza és mondd el, a mit mondott.

- Jelentsd a herczegnek, hogy a szűlés megkezdődött, - mondotta
Bogdanovna Marja s jelentőségteljes pillantást vetett a küldöttre.
Tichon visszajött és jelentést tett a herczegnek.

- Jól van, - mondotta a herczeg és betette maga után az ajtót, s
Tichon többé a legkisebb neszt se hallotta a szobából.

Kevés vártatva Tichon azzal az ürügygyel, hogy megigazítja a
gyertyákat, megint belépett a szobába. Látván, hogy a herczeg a
pamlagon fekszik, rápillantott zilált arczára, megcsóválta a fejét,
szótlanul odament hozzá, megcsókolta a vállát, s a nélkül, hogy a
gyertyákat megigazította s jövetelének okát adta volna, megint kiment.
A világ legünnepélyesebb misztériuma ezalatt ment tovább a maga útján.
Eljött az est, beköszöntött az éjszaka s a megfoghatatlannal szemben
való várakozás és ellágyulás érzése nem hogy csökkent volna, hanem még
fokozódott. Senki nem aludt az egész házban.

*

Egyike volt azoknak a márcziusi éjszakáknak, a mikor a tél, mintha ki
akarná tombolni magát, kétségbeesett dühvel szórja szét utolsó havát
és hózivatarait. A moszkvai német orvost, a kit minden pillanatban
vártak, s a kiért előfogatot is küldtek az országútra, a falu végén
lovas fáklyások várták, hogy átsegítsék a kátyúkon és a pocsolyákon.

Marja herczegnő már rég félredobta a könyvet; szótlanul ült ott és
rámeresztette sugárzó szemeit dadájának ránczos és a legapróbb
részletekig ismert arczára, a kendője alól kikandikáló ősz hajfürtre s
az álla alatt lecsüggő tokájára.

Szavvisna dada, kötéssel a kezében, halk hangon, a melyet még maga se
hallott és értett meg, immár vagy századszor mesélte el, hogy a
boldogult herczegné Kisenevben bába helyett egy moldvai parasztasszony
segédkezése mellett szülte meg Marja herczegnőt.

- Ha az Isten irgalmas, doktorokra soha sincsen szükség, - mondotta.
Egyszerre egy szélroham nekifeküdt a szoba egyik ablakrámájának (a
herczeg parancsára a pacsirták megérkezése után minden szobában
egy-egy ablaknak kivették az üvegjét), és föltépve a rosszul lezárt
reteszt, belekapaszkodott a függönybe és havas, hideg lehelletével
eloltotta a gyertyát. Marja herczegnő összerezzent: a dada félredobván
a kötését, az ablakhoz ment és kihajolva, el akarta kapni a
kicsapódott ablakrámát. A hideg szél megtépázta ruhájának a szélét, és
a kendője alól kicsúszott ősz hajfürteit.

- Matyuska herczegnő, jönnek a fasorban! - mondotta, s fogta az
ablakot, a nélkül, hogy betette volna. - Fáklyákkal jönnek,
alkalmasint a doktort hozzák...

- Óh Istenem! Hála Istennek! - sóhajtott föl Marja herczegnő, - elébe
kell mennünk: - nem tud oroszul.

Marja herczegnő magára kapta a kendőjét és kisietett az érkezők elé.
Mikor keresztül ment az előszobán, az ablakból látta, hogy valami
fogat és fáklyások álltak a kapu előtt. Kiment a lépcsőre. A korlát
egyik oszlopán faggyúgyertya állott, mely köröskörül olvadt a nagy
szélben. Egy Filipp nevű inas, egy másik gyertyával a kezében,
valamivel lentebb a lépcső első pihenőjén állott. Még lejjebb, a
lépcső fordulójánál botosban járó léptek közeledő zaja hallatszott.
És, mint Marja herczegnőnek tetszett, valami nagyon ismerős hang
mondott valamit.

- Hála Istennek! - szólott a hang. - És a batyuska?

- Lefeküdt aludni, - felelt Demjan házfelügyelő hangja, egészen alulról.

Azután még valamit szólt az a hang, még valamit felelt Demjan, s a
melegcsizmás lábak léptei gyorsan kezdtek közeledni a lépcső
láthatatlan fordulójánál. "Ez Andrej!" - gondolta Marja herczegnő. -
"De az lehetetlen, és nagyon is furcsa volna", - gondolta magában és
ugyanabban a pillanatban, mikor ezt gondolta, azon a pihenőn, a melyen
az inas a gyertyával állott, felbukkant Andrej arcza és széles
galléros, hóval teliszórt bundába bújtatott alakja. Igen, csakugyan ő
volt, de sápadtan és soványan, teljesen elváltozott, furcsán
ellágyult, de aggodalmas arczkifejezéssel. Felsietett a lépcsőn és
megölelte a hugát.

- Nem kaptátok meg a levelemet? - kérdezte, és a nélkül, hogy a
feleletet bevárta volna, a melyet nem is igen kapott volna meg, mert a
herczegnő képtelen volt beszélni, az orvossal, a ki utána lépett be
(az utolsó állomáson találkozott vele), gyors léptekkel ment fel a
lépcsőn, miután a hugát még egyszer megölelte.

- Milyen a sors! - szólott. - Masám, kedvesem! - S ledobván a bundáját
és a csizmáit, bement a herczegné lakosztályába.



IX.

A kis herczegné fehér főkötőcskében feküdt a párnáin. (Csak az imént
hagytak valamelyest alább a fájdalmai.) Fekete haja apró fürtökben
vette körül izzó és verejtékes orczáit; elragadóan szép piros szája,
fekete pehelylyel övezett szép ajkával együtt nyitva volt és
örömteljesen mosolygott. Andrej herczeg belépett a szobába s megállt
előtte a pamlag lábánál, a melyen feküdt. Gyerekes rémülettel és
izgatottan bámészkodó szemei megállapodtak rajta, a nélkül, hogy a
kifejezésük megváltozott volna. "Én valamennyiteket szeretlek, én
senkinek rosszat nem teszek, miért szenvedek hát? Segítsetek rajtam",
- mondotta az arczkifejezése. Látta az urát, de nem értette, mi
jelentősége van annak, hogy most egyszerre megjelent előtte. Andrej
herczeg megkerülte a pamlagot és homlokon csókolta őt.

- Szívecském, - mondotta s ez olyan szó volt, a melyet még soha se
mondott neki. - Az Isten irgalmas... - Liza kérdőleg, gyermekesen
szemrehányó pillantással nézett rá.

- Én tőled vártam segítséget, és ez is hiába, hiába! - mondották a
szemei. Nem is csodálkozott rajta, hogy megjött; tán' tudatára sem
ébredt annak, hogy itt van. A megérkezése az ő szenvedéseivel s ezek
megkönnyebbülésével semmi kapcsolatban se volt. Újra megkezdődtek a
fájdalmai és Bogdanovna Marja azt tanácsolta Andrej herczegnek, hogy
menjen ki a szobából.

Az orvos belépett a szobába. Andrej kiment s találkozván Marja
herczegnővel, megint belépett hozzá. Suttogva beszélgettek, de minden
pillanatban elnémult a beszélgetésük. Várakoztak s hallgatóztak.

- Menj csak lelkem, - szólott Marja herczegnő. Andrej herczeg megint
bement a feleségéhez s a szomszéd szobában leült és várt. Ijedt
arczczal valami asszonyszemély jött ki a szobából és megpillantván
Andrej herczeget, zavarba jött. A herczeg kezeivel eltakarta az arczát
és úgy ült ott pár perczig. Szánalmas és tehetetlenül állatias
nyöszörgés hallatszott ki a szobából. Andrej herczeg fölkelt, odament
az ajtóhoz és ki akarta nyitni. De belülről valaki fogta az ajtót.

- Nem lehet, nem lehet! - szólt ki onnan egy megrémült hang. - És
elkezdett föl és alá járni a szobában. A nyöszörgés megszünt s megint
eltelt pár pillanat. Egyszerre borzalmas sikoltás, - nem az övé, mert
ő nem tudhatott így sikoltani, - hallatszott a szomszéd szobában.
Andrej herczeg az ajtóhoz futott, a sikoltás elnémult, s felhangzott
egy gyermek sikongása.

- Minek vitték oda a gyermeket? - gondolta Andrej herczeg az első
pillanatban. - Gyermek? Miféle gyermek az? Mit keres ott gyermek? Vagy
tán most született... az a gyermek.

Mikor egyszerre megértette ennek a sikoltásnak egész örömteljes
jelentőségét, elkezdték fojtogatni a könnyek, és mindkét kezével az
ablakpárkányra könyökölve, szipogva, mint a hogy' a gyermekek szoktak,
elkezdett sírni. Kinyílt az ajtó. Az orvos kabát nélkül kijött a
szobából, az inge újjai fel voltak gyűrve s izgatottan remegett az
álla. Andrej herczeg odafordult hozzá, de az orvos zavartan nézett rá
és szó nélkül elment mellette. Majd kilépett egy nő, s megpillantván
Andrej herczeget, szinte kővé dermedt a küszöbön. A herczeg bement a
felesége szobájába. Ugyanabban a helyzetben feküdt ott, a melyben alig
öt perczczel ezelőtt látta, de holtan s gyermekesen bájos arczocskáján
s fekete pehelylyel szegélyezett ajkai körül, szemének az üvegessége
és arczának a sápadtsága ellenére is, ugyanaz a kifejezés ült.

"Én mindannyitokat szeretlek, senkivel rosszat nem tettem, ti pedig
ime, mit csináltok velem?" - mondotta bűbájos, szánalmas és halálra
vált arcza. A szögletben pedig Bogdanovna Marja ringató karjaiban
valami kis vörös jószág szipogott és nyöszörgött.

*

Két órával ezután Andrej herczeg halk léptekkel bement az apja
dolgozószobájába. Az öreg már mindent tudott. Közvetlenül ott állt az
ajtó mellett, s alig, hogy az ajtó kinyílt, az öreg, mint a
csavarfogóval, úgy körülölelte a fia nyakát, öreges, ösztövér
karjaival s elkezdett zokogni, mint a gyermek.

Három nap múlva eltemették a kis herczegnét, s Andrej herczeg, hogy
elbúcsúzzék tőle, fölment a ravatal lépcsőjére. A koporsóban is
ugyanaz volt az arcza, csak le voltak zárva a szemei. Még mindig,
mintha csak azt mondta volna: "Oh, mit csináltatok velem?", és Andrej
herczeg úgy érezte, hogy megszakadt valami a lelkében, s hogy valami
olyan hibát követett el, melyet soha többé jóvá nem tehet, melyet el
nem feledhet többé soha. Képtelen volt sírni. Az öreg is odalépett és
megcsókolta a halott viaszsárga kezét, mely nyugodtan és magasan
emelkedve pihent a másikon, s ő hozzá is így szólt az arcza: "Oh, jaj,
mit csináltatok velem, és miért?" S az öreg, mikor ezt az arczot
meglátta, bosszúsan elfordult.

*

Öt napra rá megkeresztelték a fiatal Andrejevics Nikolaj herczeget. A
dada állával fogta a pelenkát, mialatt a pap lúdtollal bekente a kis
gyerek ránczos tenyerecskéit s talpacskáit.

Nagyapó, mint keresztapa, attól való féltében, hogy a gyereket elejti,
reszkető karokkal vitte őt a rézből kovácsolt keresztkút körül, s
legott átadta a keresztanyjának, Marja herczegnőnek. Andrej herczeg a
rémülettől dermedten, attól tartván, hogy belefojtják a gyermeket a
keresztkútba, ült a szomszéd szobában és várta a szertartás
befejezését. Örömteljesen nézte a gyermekét, mikor a dada odahozta őt
neki, és elégülten bólintott a fejével, mikor a dada közölte vele,
hogy a hajszálacskákkal összegyúrt s a keresztkútba dobott
viaszgolyócska nem merült el, hanem fönnmaradt a víz színén.



X.

Rosztovnak a Dolochov és Bezuchij közt lefolyt párbajban való
részvételét az öreg gróf utánjárásának annyira sikerült elpalástolnia,
hogy Rosztovot, a helyett, hogy lefokozták volna, - a mire bizton el
volt készülve, - kinevezték a moszkvai főkormányzó segédtisztjévé.
Ennek következtében nem mehetett el a családjával falura, hanem új
állásában az egész nyarat Moszkvában töltötte. Dolochov teljesen
felgyógyult, és lábbadozásának az ideje alatt Rosztov különösen
összebarátkozott vele. Dolochov, betegségének az ideje alatt az édes
anyjánál feküdt, a ki őt szenvedélyes és gyöngéd szeretettel vette
körül. Az öreg Ivanovna Marja, a ki szintén megszerette Rosztovot, a
fia iránt tanusított barátságért, gyakran beszélt neki a fiáról.

- Bizony gróf, az én fiam nagyon is nemes- és tisztalelkü ember, -
mondogatta mindig, - a mi mostani feslett világunkban. Manapság senki
se barátja az erénynek, mely szemet szúr mindenkinek. Nos, hát mondja
meg, gróf, igazságos, becsületes dolog volt ez attól a Bezuchijtól?
Pedig Fegya az ő nemeslelkűségében szerette őt, s még most se mond
róla soha egyetlen rossz szót sem. Ott Péterváron azok a csínyek,
azzal a rendőrfelügyelővel, s a többi tréfái, hiszen ezeket együtt
követték el? De persze, Bezuchij mossa kezeit, Fegya pedig csak hadd
vállaljon magára mindent! Mi mindent nem toltak rá! Igaz, hogy
visszahelyezték, de hát hogy' is ne helyezték volna vissza? Azt
tartom, olyan hű és olyan jó hazafi nem sok van a világon. Most meg
itt van, - ez a párbaj. Hát van érzés, van becsület az ilyen
emberekben? Tudva, hogy egyetlen fiú, párbajra kényszerítik és szó
nélkül lelövik! Még szerencse, hogy megkönyörült rajtunk az Isten. És
mindez miért? Ugyan hát manapság kinek nincsenek szerelmi kalandjai?
Ki tehet róla, hogy ő olyan féltékeny? Én teljesen értem, de hát már
előbb is éreztethette volna vele, de lássa egy egész esztendeig
tartott. Aztán meg kihívta őt abban a föltevésben, hogy Fegya,
minthogy tartozik neki, nem fog kiállani. Micsoda alávalóság! Milyen
hitványság! Én tudom, hogy ön, kedves gróf, Fegyát megértette, s azért
szeretem önt egész lelkemből, higyje el. Kevesen vannak, a kik őt
megértik. Ez egy olyan magasztos, szinte mennyei lélek!

Dolochov maga is, lábbadozásának az ideje alatt, nem egyszer olyanokat
mondott Rosztovnak, a minőket csakugyan nem lehetett volna várni tőle.

- Engem rossz embernek tartanak, tudom, - mondogatta mindig, - ám
legyen. Én nem akarok senkit ismerni, azokat kivéve, a kiket szeretek;
de a kit szeretek, azt úgy szeretem, hogy az életemet is odaadom érte,
a többieket pedig eltiprom mind, ha az útamban állanak. Itt van az én
imádott, drága anyám, két-három jóbarátom, köztük te is, a többiekkel
csak annyiban törődöm, a mennyiben hasznomra vagy káromra vannak. És
csaknem valamennyien, de különösen az asszonyok, káromra vannak. Úgy
ám, lelkem, - folytatta, - férfiakat még találtam, a kik szerető,
nemes és magasztos lelkü emberek voltak; de asszonyokkal, a kik ne
lettek volna eladók, - grófnők, vagy szakácsnők, az mindegy, - még nem
találkoztam soha. Soha még nem akadtam rá arra a mennyei tisztaságra
és odaadásra, a melyet én a nőben keresek. Ha találnék valaha ilyen
nőt, az életemet odaadnám érte! De ezek!... - Megvető mozdulatot tett
a kezével. - És elhiszed-e nekem, hogy ha még becsülöm valamire az
életet, ezt csak azért teszem, mert még mindig remélem, hogy találok
végre egy olyan égi lényt, a kiben újjászülethessem, megtisztulhassak
és fölemelkedjem. De te ezt persze nem érted.

- Dehogy is nem, nagyon is értem, - felelt Rosztov, a ki teljesen új
barátjának a befolyása alá került.

*

Őszre Rosztovék családja visszatért Moszkvába. A tél elejére Deniszov
is visszakerült és Rosztovékhoz szállt. Az 1806-ik évi tél kezdete, a
melyet Rosztov Nikolaj Moszkvában töltött, ő rá is, a családjára nézve
is egyike volt a legboldogabb és legvídámabb időszakoknak. Nikolaj
tömérdek fiatal népséget vonzott a szülei házba. Vjera húszéves, szép
hajadonná serdült, Szonyából a nyíló virág minden bájával ékes,
tizenhatesztendős leány lett; Natasa pedig, hol gyermekesen furcsa,
hol szűziesen elbájoló, amolyan félig süldő-leány, félig
kisasszony-féle volt.

Rosztovék házát akkortájt valami különös, szerelmes légkör töltötte
be, a mint ez már az olyan házban szokás, a melyben nagyon kedves és
nagyon fiatal leányok vannak. Minden fiatal ember, a ki Rosztovék
házában megfordult, a mint ezeket a fogékony, fiatal és (alkalmasint a
boldogságtól) örökké mosolygó szűzies arczokat, ezt az élénk
sürgést-forgást látta, a mint a női fiatalságnak ezt a visszás, de
mindenkivel szemben gyöngéd, mindenre kész és reményekkel teljes
csacsogását, ezeket a zűrzavaros, hol éneklő, hol zenélő hangokat
hallotta, a szerelmi készségnek és a boldog várakozásnak ugyanazt az
érzését tapasztalta, a mely a Rosztovék házában volt fiatalságot is
eltöltötte.

Azok közt a fiatalemberek közt, a kik Rosztovék házába jártak, az
elsők egyike Dolochov volt, a ki az egy Natasát kivéve,
valamennyiüknek megtetszett. De Natasa csaknem hajbakapott a bátyjával
Dolochov miatt. Állhatatosan megmaradt a mellett, hogy Dolochov gonosz
ember, hogy a Bezuchijval való párbajban Pierrenek volt igaza, s hogy
ezenkívül még kellemetlen és színeskedő is.

- Ezen nincs mit megérteni! - kiáltott föl Natasa makacs önfejűséggel,
- gonosz és minden érzés nélkül való ember. Látod, itt van Deniszov,
őt szeretem; pedig ő is dorbézolt eleget, de őt mind a mellett
szeretem, ez is csak azt bizonyítja, hogy értek hozzá. Nem is tudom,
hogy' magyarázzam meg neked; amannál minden csupa számítás, a mit
pedig nem szenvedhetek, míg Deniszov...

- No, Deniszov, az egészen más, - felelt Nikolaj, éreztetni akarván,
hogy Dolochovhoz képest még Deniszov is semmi, - csak tudni kell,
micsoda lelke van ennek a Dolochovnak, látni kell őt az anyja mellett;
micsoda szíve van!

- Azt már én nem tudom, de rosszúl érzem magamat a társaságában. És
tudod-e, hogy beleszeretett Szonyába?

- Micsoda bolond beszéd.

- Meg vagyok róla győződve, majd meglátod.

Natasa jóslata beteljesedett. Dolochov, bár nem szerette a női
társaságot, mind gyakrabban járt a házba s azt a kérdést, vajjon ez
kinek a kedvéért történik (bár senki se beszélt a dologról) hamarosan
eldöntötték, még pedig úgy, hogy Szonya kedvéért. És Szonya, bár soha
se mert róla szólni, maga is tudta ezt, és Dolochov megjelenésekor
mindig úgy elpirult, mint a kumacs.

Dolochov gyakran ebédelt Rosztovéknál, soha el nem mulasztott egyetlen
színielőadást sem, a melyen ők ott voltak, s megjelent Jugel-nál a
"cseperedők" báljain, a melyeknek Rosztovék rendes résztvevői voltak.
Különös figyelmet mutatott Szonya iránt és olyan szemekkel nézett rá,
hogy ezt a pillantást nemcsak hogy ő nem tudta pirulás nélkül
kiállani, de még az öreg grófné és Natasa is belepirultak ebbe a
pillantásba.

Nyilvánvaló volt, hogy ez az erőteljes, furcsa ember, teljesen ennek a
kecses kis fekete leánynak az ellenállhatatlan befolyása alatt állott,
a ki pedig mást szeretett.

Rosztov valami újat vett észre Dolochov és Szonya közt; de arról nem
adott magának számot, hogy a köztük lévő viszonyban mi volt az
újszerü. "Hiszen mind szerelmesek valakibe", - gondolta magában
Szonyáról és Natasáról. De nem érezte magát többé oly jól Szonya és
Dolochov társaságában, mint annakelőtte, s kezdett ritkábban lenni
otthon.

1806 őszén még nagyobb tűzzel kezdett beszélni mindenki a Napoleonnal
való háborúról, mint a múlt esztendőben. Nemcsak tíz újonczot, hanem
kilencz öreg katonát is szedtek ezer után. Mindenütt kimondták az
anathémát Bonapartera és Moszkvában egyébről se beszéltek, mint a
küszöbön álló háborúról. Rosztovék családját ezek a háborús
készülődések mindössze csak annyiban érintették, hogy Nikoluska semmi
áron sem akart Moszkvában maradni, s csak azt várta, hogy Deniszov
szabadsága véget érjen, hogy aztán az ünnepek után ő is visszatérjen
vele a hadsereghez. A küszöbön álló távozás nemcsak nem akadályozta őt
abban, hogy nagyokat mulasson, de sőt serkentette erre. Ideje
legnagyobb részét házon kívül, ebédeken, estélyeken és bálokon töltötte.



XI.

Karácsony harmadik napján Nikolaj otthon ebédelt, a mi az utóbbi
időben vajmi ritkán esett meg vele. Ez olyan hivatalos búcsúebéd-féle
volt, mert ő és Deniszov már Vízkereszt után készültek elutazni. Vagy
huszan voltak együtt az ebéden, köztük Dolochov és Deniszov is.

Az a szerelmes levegő, a szerelmeskedésnek az a légköre, még soha
olyan erővel nem volt Rosztovék házában érezhető, mint ezeken az
ünnepnapokon. "Ne szalaszd el a boldogság pillanatait, szerettesd meg
magadat és szeress magad is! Csak ez az egy ér valamit a világon, a
többi mind bolondság. S ez az egy az, a mivel mi itt foglalkozunk", -
mondotta ez a légkör.

Nikolaj, miután két pár lovat is agyonhajszolt s még se jutott el
mindenhova, a hova el kellett volna mennie, s a hova híva volt, mint
rendesen, csak közvetlenül ebéd előtt került haza. Alig hogy belépett,
tüstént észrevette és megérezte a házban uralkodó légkörnek a
feszültségét, de ezenkívül a társaság egyes tagjainak a különös
zavartsága is szemet szúrt neki. Különösen izgatottak voltak Szonya,
Dolochov és az öreg grófné, s valamelyest Natasa is. Nikolaj
megértette, hogy Szonya és Dolochov közt valaminek kellett történnie
ebéd előtt s szívének veleszületett szimatjával egész ebéd alatt a
lehető legóvatosabb volt a kettőjükkel való érintkezésben. Ezen a
harmadik ünnepnapon estére volt kitűzve Jugelnál (a tánczmesternél)
azoknak a báloknak egyike, a melyeket ő ünnepnapokon fiú- és
leánytanítványai számára rendezni szokott.

- Nikolenyka, eljösz Jugelhez? Kérlek szépen, jőjj el, - mondotta neki
Natasa, - külön kéretett, hogy jőjj el, Dmitrics Vaszilij (ez Deniszov
volt) is ott lesz.

- Hová nem mennék én el a grófnő parancsára! - szólott Deniszov, a ki
Rosztovék házában tréfásan Natasa lovagjaként viselte magát, - még pas
de châle-t is kész vagyok tánczolni vele.

- Ha ráérek! Eligérkeztem Archarovékhoz, ma estély van náluk, - felelt
Nikolaj.

- És te?... - fordult Dolochovhoz. De alig hogy kimondta, legott
észrevette, hogy ezt nem kellett volna megkérdeznie.

- Lehet, hogy elmegyek... - felelt Dolochov hidegen és bosszúsan,
miközben Szonyára pillantott; s mogorván, ugyanolyan pillantással,
mint azon a club-beli ebéden Pierre, megint ránézett Nikolajra.

- Valami történt, - gondolta magában Nikolaj, s még jobban
megerősítette őt ebben a föltevésében az, hogy Dolochov ebéd után
nyomban elment. Félrehívta hát Natasát és megkérdezte tőle, mi történt?

- Én meg már úgy kerestelek, - szólott Natasa, a mint odament hozzá. -
Mondtam, de te nem akartad hinni, - szólott diadalmasan, - csakugyan
megkérte Szonya kezét.

Bármily kevéssé foglalkozott is Nikolaj ebben az időben Szonyával,
mégis mintha elpattant volna benne valami, a mikor ezt meghallotta.
Dolochov nagyon tisztességes és bizonyos tekintetben fényes parthie
lett volna az árva és minden hozomány nélkül való Szonyának. Az öreg
grófné és a világ szempontjából lehetetlen volt kosarat adni neki. És
azért Nikolaj első érzése, mikor ezt meghallotta, valami Szonya ellen
irányuló ingerültség volt. Arra készült, hogy majd ezt feleli rá: No
ez derék, persze, hogy fátyolt kell borítani a gyermekkori igéretekre,
s el kell fogadni az ajánlatát: - de ennyire még sem jutott a dolog.

- Képzeld csak! Kikosarazta, kereken kikosarazta! - szólalt meg
Natasa. - Azt mondta, hogy mást szeret, - tette hozzá rövid szünet után.

"Mást nem is tehetett az én Szonyám!" - gondolta Nikolaj.

- Bármennyire beszélt is neki a mama, kikosarazta, és én tudom, nem
fog tágítani, ha egyszer kimondott valamit...

- És a mama rá akarta beszélni! - szólott Nikolaj szemrehányólag.

- Igen, - felelt Natasa. - Tudod, Nikolenyka, ne haragudjál; de én
tudom, hogy te sem fogod őt elvenni. Én tudom, Isten tudja honnan, de
tudom biztosan, hogy nem veszed el.

- No, ezt ugyan nem tudhatod, - mondotta Nikolaj; - de beszélnem kell
vele. Milyen bájos ez a Szonya! - tette hozzá mosolyogva.

- Bizony bájos! Majd ideküldöm hozzád. - És Natasa megcsókolván a
bátyját, elszaladt.

Egy percz mulva ijedten, zavartan és bűnbánóan belépett Szonya.
Nikolaj odament hozzá és megcsókolta a kezét. Nikolaj megérkezése óta
ez volt az első eset, hogy négyszem közt és a szerelmükről beszélgettek.

- Sophie, - szólalt meg Nikolenyka, eleinte félénken, majd mind jobban
nekibátorodva; - tehát csakugyan vissza akarja utasítani ezt a nemcsak
fényes, hanem előnyös parthiet; pedig ez pompás, derék ember... nekem
jó barátom...

Szonya közbevágott:

- Már lemondtam róla, - mondotta szaporán.

- Ha visszautasítja én végettem, úgy attól tartok, hogy én reám...

Szonya megint félbeszakította. Könyörgő és rémült pillantással nézett
rá.

- Nikolenyka, ne mondja ezt nekem, - mondotta.

- Nem, ez kötelességem. Lehet, hogy ez elbizakodottság a részemről, de
mégis jobb mindent megmondani. Ha ön ezt én végettem utasítja vissza,
úgy kötelességem, hogy önnek a teljes igazságot megmondjam. Én önt
szeretem, azt hiszem jobban, mint bárki mást...

- Ez nem elég, - szólott Szonya elpirulva.

- Nem, de én ezerszer voltam már és leszek is még szerelmes, bár a
barátságnak, a bizalomnak, a szerelemnek olyan érzését, mint ön iránt,
még soha senki más iránt se tapasztaltam. Aztán meg fiatal is vagyok.
Mamuskának sincs ínyére. Szóval hát én nem igérhetek semmit. S csak
arra kérem, fontolja meg jól Dolochov ajánlatát, - mondotta, csak nagy
nehezen birván barátjának a nevét kiejteni.

- Ne mondja ezt nekem. Én nem akarok semmit sem. Én úgy szeretem
magát, mintha a testvérem volna, s fogom is szeretni mindig, és
egyébre nincs is szükségem.

- Ön valóságos angyal, a kihez én nem is vagyok méltó, de hát én csak
nem akarnám önt félrevezetni, - és Nikolaj még egyszer megcsókolta a
kezét.



XII.

Jugelnál voltak Moszkvában a legmulatságosabb bálok. Ezt mondták az
anyák, mikor a "csemetéiket" nézték, a kik csak az imént tanult
tánczlépéseiket mutogatták; mondták maguk a csemeték, a kik rogyásig
tánczoltak; mondták a felnőtt leányok és fiatal emberek, a kik azzal
jöttek el ezekre a bálokra, hogy leereszkednek a többiekhez és jobban
mulattak ott, mint bárki más. És ebben az évben már két házasságot is
ütöttek nyélbe ezeken a bálokon. A két csinos Gorcsakov herczegnő
talált vőlegényt és ment férjhez, a mi csak öregbítette ezeknek a
báloknak a hírnevét. Ezeknek a báloknak az volt a különlegességök,
hogy nem volt ott se háziasszony, se házigazda: hogy egyedül csak a
pehelyként repülő, s a művészet szabályai szerint ugrándozó jólelkű
Jugel volt ott, a ki minden vendégén megvette a tánczleczkéért járó
díjat; hogy ezekre a bálokra csak olyanok jöttek el, a kik tánczolni
és mulatni akartak, mint a hogy 13-14 éves leánykák akarnak, a kik
elsőízben viselnek hosszú ruhát. Ritka kivétellel valamennyien
csinosak voltak, vagy legalább is annak látszottak; olyan
elragadtatással mosolyogtak és olyan tűzben égtek a szemeik. Olykor a
jobb növendékek, a kik közt a kecsessége révén Natasa volt a
legkitűnőbb, még pas de châle-t is tánczolták; de ezen az utolsó bálon
csak anglais-t, ecossaise-t és az akkoriban divatossá vált mazurkát
tánczoltak. A termet Jugel Bezuchij házában bérelte, s a bál, mint
mindenki mondta, pompásan sikerült. Sok volt a szép leány, a kik közt
Rosztovék a legszebbek közé tartoztak. Feltünően boldogok és vidámak
voltak mind a ketten. Akkor este Szonya, a ki büszke volt Dolochov
ajánlatára, az ő kosarára és Nikolajjal való beszélgetésére, már
otthon alig fért a bőrébe, s alig engedte magát megfésülni, most pedig
szinte ragyogott a viharos örömtől.

Natasa, a ki nem kevésbbé volt büszke arra, hogy most jelent meg
először hosszú ruhában egy valóságos bálon, még boldogabbnak látszott.
Rózsaszínű szalagokkal díszített fehér csalánszövet ruhába voltak
öltözve mind a ketten.

Natasa attól a pillanattól fogva, hogy a bálba belépett, szerelmessé
lett. Voltaképpen senkibe se volt szerelmes, de mindenkibe. Abba, a
kire éppen ránézett, abban a pillanatban, a mikor ránézett, szerelmes
volt.

- Oh, milyen szép itt! - mondogatta s odafutott Szonyához.

Nikolaj és Deniszov leereszkedő gyöngédséggel nézték a tánczolókat s
teremről-teremre jártak.

- Milyen kecses, pompás, szép leány lesz belőle, - mondotta Deniszov.

- Kiből?

- Natasa grófnőből, - felelt Deniszov. - És hogy' tánczol, - milyen
kecsesen! - tette hozzá rövid szünet után.

- De hát kiről beszélsz?

- A húgodról, a te húgodról! - kiáltott Deniszov bosszúsan.

Rosztov elmosolyodott.

- Kedves gróf, ön egyike legjobb tanítványaimnak. Tánczolnia kell, -
szólott a kis Jugel, odalépvén Nikolajhoz. - Nézze csak, mennyi itt a
szép leány! - Ugyanezzel a kérdéssel odafordult Deniszovhoz is, a ki
szintén tanítványa volt valamikor.

- Dehogy' is, kedvesem, én majd csak inkább elüldögélek itt pavádénak,
- mondotta Deniszov. - Talán máv nem emlékszik vá, milyen vosszul
használtam fel az ön leczkéit?...

- Óh nem! - szólott Jugel szaporán, meg akarván őt nyugtatni. - Csak
figyelmetlen volt egy kissé, de volt tehetsége, úgy bizony, volt
tehetsége.

Megint rázendítettek egy divatos mazurkára. Nikolaj nem tudott
Jugeltól szabadulni és fölkérte Szonyát. Deniszov odaült az idősebb
hölgyek közé s a kardjára támaszkodva, s a lábaival az ütemet verve,
valami vidám dolgot mesélt az öreg asszonyoknak, a kik jókat kaczagtak
rajta, miközben ő a tánczoló fiatalságot nézte. Első párnak maga Jugel
tánczolt Natasával, a büszkeségével és legjobb tanítványával. Jugel,
félczipős lábait finoman váltogatva, lágyan röpült végig a termen a
félénk, de azért minden tánczlépést szabatosan kikanyarító Natasával.
Deniszov le nem vette a szemét róla, és olyan ábrázattal kopogott a
kardjával, mely világosan elárulta, hogy nem azért nem tánczol, mert
nem tud, hanem egyszerűen csak azért, mert nem akar. A tánczfigura
kellő közepén odaintette magához a mellette elsuhanó Rosztovot.

- Ez teljességgel nem az, - mondotta. - Ez tán lengyel mazuvka akavna
lenni? De pompásan tánczol.

Nikolaj tudta, hogy Deniszov még Lengyelországban is híres volt arról,
hogy milyen mesterileg tánczolta a mazurkát, és odafutott Natasához.

- Menj és kérd föl Deniszovot. - Ő aztán tud ám tánczolni! Csuda! -
mondotta.

Mikor a sor megint Natasára került, felkelt, s pántlikás czipőkbe
bújtatott lábacskáin szégyenlősen végiglejtett a termen abba a
sarokba, a hol Deniszov ült. Észrevette, hogy valamennyien
várakozásteljesen néznek rá. Nikolaj látta, hogy Deniszov és Natasa
mosolyogva vitatkoztak és hogy Deniszov, bár mosolygott, de kosarat
adott neki. Ő is odament hát hozzájuk.

- Jőjjön kérem, Dimitrics Vaszilij, - mondotta Natasa. - Gyerünk,
nagyon kérem.

- Ugyan, mit akav gvófnő, hagyjuk kévem, - szólott Deniszov.

- No elég legyen, Vaszja, - kiáltott rá Nikolaj.

- Úgy beszélnek Vaszjkával, mint valami macskával, - jegyezte meg
Deniszov tréfásan.

- Egy egész estén át fogok magának énekelni, - mondotta Natasa.

- Kis boszovkány, azt csinál velem, a mit akav! - szólott Deniszov és
lecsatolta a kardját. Kivergődött a székek közül, erősen megfogta a
hölgye kezét, hátraszegte a fejét s a lábát kifeszítve várta az
ütemet. Csak lóháton és a mazurkában nem tűnt föl Deniszov alacsony
termete, s éppen olyan délczeg legénynek látszott, a minőnek magát
érezte. Az ütemet kivárván, úgy félvállról, diadalmas és tréfás
pillantást vetett a hölgyére, váratlanul egyet toppantott a lábával, s
mint a lapda, rugalmasan felugrott a földről s a hölgyével együtt
könnyedén suhant tova a körben. Egy lábon, szinte nesztelenül röpült
végig a fél termen, s úgy látszik, nem vette észre az előtte álló
székeket és egyenesen feléjük tartott; de egyszerre kifeszített
lábakkal s a sarkantyúit pengetve megállt egy helyben a sarkain, úgy
állt vagy egy pillanatig, majd pengő sarkantyúkkal topogott egy
helyben a lábaival, szaporán perdült egyet s ballábával a jobb körül
cserdülve, megint tovasuhant a körben. Natasa kitalálta, hogy mit akar
csinálni, s maga se tudta hogyan, de teljesen átengedvén magát neki,
követte őt mindenhová. Így aztán Deniszov hol a jobb, hol a bal
kezével egyet pöndörített rajta, majd térdre esvén előtte, megforgatta
őt maga körül, s utána olyan vadul száguldott vele előre, mintha csak
egy lélekzetre az egész termet végig akarta volna rohanni; majd megint
megállt s valami váratlan fordulatot csinált. Mikor daliásan
megforgatta a hölgyét a helye előtt, összeütötte a sarkantyúit és
meghajtotta magát előtte. Natasa még csak nem is bólintott felé.
Bámulva meresztette rá a szemeit, s mosolygott, mintha meg sem is
ösmerte volna őt.

- Mi volt ez? - szólalt meg.

Mindamellett, hogy Jugel ezt nem ösmerte el igazi mazurkának,
valamennyien el voltak ragadtatva Deniszov művészete által,
egyre-másra tánczra kérték őt, az öregek pedig mosolyogva el kezdtek
Lengyelországról és a régi jó időkről beszélni. Deniszov, a mazurkától
kipirulva, s az arczát a kendőjével törölgetve, odaült Natasa mellé, s
az egész bál alatt nem tágított többé az oldala mellől.



XIII.

Két nappal ezután Rosztov sem az övéinél nem találkozott Dolochovval,
sem otthon nem találta őt; harmadnapra kapott tőle egy levelet.

"Miután előtted jól ösmert okokból többé nem szándékozom a házatok
küszöbét átlépni, s megyek vissza a hadsereghez, ma este búcsúlakomát
adok a barátaimnak, - jőjj el te is az angol fogadóba." Rosztov a
kitűzött napon este tíz órakor, a színházból, a hol az övéivel és
Deniszovval volt, elment az angol fogadóba. Tüstént bevezették a
fogadó legszebb helyiségébe, a melyet erre az éjszakára Dolochov
foglalt le.

Vagy húsz ember tolongott az asztal körül, a melynél két gyertya közt
ott ült Dolochov. Az asztalon aranyak és bankók hevertek szanaszét és
Dolochov adta a bankot. Azóta, hogy Dolochov megkérte Szonya kezét és
kosarat kapott tőle, Nikolaj még nem látta őt, s zavar fogta el arra a
gondolatra, hogy milyen lesz a találkozásuk.

Dolochov derült és hideg pillantása már az ajtóban ráesett Rosztovra,
mintha csak régóta várt volna rá.

- Rég nem láttuk egymást, - mondotta, - köszönöm, hogy eljöttél. Csak
keverek, s legott itt lesz Ilyuska is a bandájával.

- Voltam nálad, - szólott Rosztov elpirulva. Dolochov nem felelt.

- Ha akarsz, tehetsz, - mondotta.

Rosztovnak ebben a pillanatban eszébe jutott az a furcsa beszélgetés,
mely egyszer közte és Dolochov közt lefolyt. "Szerencsére számítva,
csak bolondok játszhatnak", - mondotta volt akkor Dolochov.

- Vagy talán félsz velem játszani? - kérdezte Dolochov, mintha csak
eltalálta volna Rosztov gondolatát és elmosolyodott. Rosztov a
mosolyából felösmerte benne azt a hangulatot, mely azon a clubbeli
ebéden is erőt vett rajta, s olyankor mindig jelentkezni szokott nála,
a mikor a köznapi életbe beleúnva, szükségét érezte annak, hogy valami
furcsa és rendszerint durva lépéssel szabaduljon tőle.

Rosztov kezdte magát kényelmetlenül érezni; hasztalan keresett az
elméjében valami tréfát, a mely méltó felelet lett volna Dolochov
szavaira. De még mielőtt ideje lett volna erre, Dolochov egyenesen
belenézett Rosztov arczába, s lassan és szaggatottan, úgy, hogy
mindenki meghallhatta, így szólt hozzá:

- Emlékszel, beszéltünk egyszer veled a játékról... bolond, a ki a
játékban a szerencsére bízza magát, biztosra kell menni, s én ezt
akarom megpróbálni.

"Megpróbálkozni a szerencsével, vagy biztosra menni?" - gondolta
magában Rosztov.

- Bár jobb lesz, ha nem játszol, - tette hozzá és elcsattantva az új
csomag kártyát, hozzátette: - itt a bank, urak!

Előbbre lökve maga előtt a pénzt, Dolochov elkezdett keverni. Rosztov
odaült mellé és eleinte nem játszott. Dolochov minduntalan rápillantott.

- Nos hát, nem játszol? - kérdezte Dolochov. És különös, Rosztov
egyszerre valami kényszerfélét érzett arra, hogy kártyát kérjen,
valami jelentéktelen összeget tegyen rá és elkezdjen játszani.

- Nincs nálam pénz, - felelt Rosztov.

- Adok én.

Rosztov öt rubelt tett a kártyájára és elvesztette, majd ismét tett és
megint vesztett. Dolochov mindig megütötte, és egymásután tízszer
lefőzte Rosztovot.

- Kérem, urak, - szólt, miközben jó darabig keverte a kártyát, -
szíveskedjenek kirakni a téteket a kártyájukra, különben bele találok
zavarodni a számadásba.

A játékosok egyike azt mondotta, hogy ő teljesen megbízik benne.

- Bízni bízhatik, de én azért attól tartok, hogy belezavarodom; kérem,
tessék csak kirakni a pénzt, - felelt Dolochov. - Neked ez nem szól,
mi majd elszámolunk, - tette hozzá Rosztovhoz fordulva.

Tovább folyt a játék, a pinczér szakadatlanul hordta körül a pezsgőt.

Rosztov kártyái egytől-egyig befagytak s már nyolczszáz rubel volt a
rovásán. Egy kártyára fel akarta tenni az egész nyolczszáz rubelt, de
miközben pezsgőt töltöttek neki, meggondolta a dolgot, s megint csak a
szokott téttel, húsz rubellel ment bele a játékba.

- Hadd ott az egészet, - mondotta Dolochov, bár úgy látszott, mintha
rá se nézett volna Rosztovra, - hamarabb visszanyered. Másoknak
fizetek, téged meg nyúzlak. Talán csak nem félsz tőlem? - ismételte.

Rosztov szót fogadott és megtette a behajtott sarkú coeur hatost,
melyet az imént vett föl a földről. Még későbben is nagyon jól
emlékezett rá. Megtette a coeur hatost s egy darab krétával, kerek
számokkal fölébe írta a nyolczszázast; kiitta a felé nyújtott pohár
pezsgőt, mosolygott Dolochov szavain, s szorongó szívvel lesve a coeur
hetest, merően nézett Dolochov kezére, a melyben a kártyát tartotta.
Hogy beüt-e az a hetes, vagy sem, az most nagyjelentőségű kérdés volt
Rosztovra nézve. Múlt hét vasárnapján Andrejics Ilya gróf kétezer
rúbelt adott át a fiának, és ő, a ki soha se szeretett az anyagi
zavaráról beszélni, most kereken megmondotta, hogy májusig ez az
utolsó összeg, a mit adhat neki, s kérte, hogy ezúttal a szokottnál
jobban gazdálkodjék. Nikoláj azt felelte, hogy ez untig elég neki, s
becsületszavát adta, hogy tavaszig nem is fogad el tőle több pénzt.
Ebből a pénzből most még ezerkétszáz rúbelje maradt, következésképpen
a coeur hetes most nemcsak ezerhatszáz rúbel elvesztését jelentette rá
nézve, hanem becsületszavának a megszegését is. Szorongó szívvel
bámult Dolochov kezére és gondolta magában: "Szaporán no, add már ide
azt a kártyát, s akkor fogom a sipkámat s elmegyek haza Deniszovval,
Natasával és Szonyával vacsorázni, s annyi szent, hogy soha többé nem
veszek kártyát a kezembe." Ebben a pillanatban egész otthoni élete,
Petyával űzött tréfái, Szonyával való beszélgetései, s a duettek
Natasával, az apjával játszott piképártik, sőt még a povarszkáján levő
házbeli nyugalmas ágya is, olyan erővel, oly tisztán és csábítóan
jelentek meg előtte, mintha mindez régen elmúlt, örökre elveszített és
meg nem becsült boldogság lett volna. Nem tartotta lehetségesnek, hogy
a buta véletlen ezt a hetest a baloldal helyett a jobboldalra
fektesse, és őt ettől az újonnan fölfedezett és újonnan megértett
boldogságtól megfosztván, az eddig ismeretlen és meghatározhatatlan
boldogtalanság örvényébe sodorja. Ez lehetetlennek látszott előtte, de
azért mégis szorongó szívvel leste Dolochov kezének minden mozdulatát.
Ezek a csontos és vöröses, szőrös kezek, melyek az ingújj alól
kikandikáltak, egyszerre letették a kártyát és a feléjük nyújtott
pohár és pipa után nyúltak.

- Tehát csakugyan nem félsz velem játszani? - ismételte Dolochov, s
hogy elmondhasson egy vidám történetet, letette a kártyát, hátradőlt a
székében és mosolyogva, lassan elkezdett beszélni.

- Bizony, urak, azt hallom, hogy Moszkvában az a hir van elterjedve,
hogy én hamis játékos vagyok, így hát azt tanácslom, legyenek kissé
óvatosabbak velem.

- Ugyan keverj már! - kiáltott rá Rosztov.

- Oh, azok a moszkvai nénikék! - szólott Dolochov mosolyogva s a
kezébe vette a kártyát.

- Ooooh! - szisszent fel Rosztov, és mindkét kezével a fejéhez kapott.
Az a hetes, a melyre neki szüksége lett volna, ott feküdt a
kártyacsomó tetején, mint legelső kártya. Többet vesztett, mint a
mennyit képes volt kifizetni.

- No, de azért még ne essél kétségbe, - szólott Dolochov egy futó
pillantást vetvén rá, és tovább keverte a kártyát.



XIV.

Másfél órára rá a játékosok legnagyobb része már csak úgy félvállról
vette a maga játékát.

Valamennyiük figyelme Rosztov körül összpontosult. Az ezerhatszáz
rúbel helyett immár egy hosszú számoszlop volt a rovására írva, a
melyet ő az imént körülbelül tízezerre becsült, de a mely most már,
mint a hogy' homályosan érezte, a tizenötezret is megütötte. A
valóságban pedig a kérdéses összeg már a húszezer rúbelt is
meghaladta. Dolochov most már nem hallgatott semmire, nem is
mesélgetett semmit, folyton csak Rosztov kezeinek a mozdulatait leste
s olykor egy pillantást vetett a számadására. Elhatározta, hogy
mindaddig folytatja a játékot, a míg a nyert összeg a
negyvenháromezeret el nem éri. Ezt a számot azért választotta, mert az
ő és Szonya éveinek a száma összesen negyvenhármat tett ki. Rosztov,
fejével mindkét kezére támaszkodva ült ott a telefirkált, borral
leöntözött és kártyákkal elborított asztal mellett. Volt egy
gyötrelmes benyomás, mely semmiképpen se tágított mellőle, az, hogy:
ezek a csontos, vöröses és szőrös kezek, melyek az ingújj alól
kilátszottak, hogy ezek a kezek, a melyeket szeretett is, gyűlölt is,
teljesen a hatalmukban tartották őt.

"Hatszáz rúbel, ágyú, behajtott sorok... kilenczes... lehetetlen
visszanyerni!... És milyen mulatságos lett volna otthon... Filkó... ez
lehetetlen!... És ugyan miért is tette ezt velem?..." - gondolta
Rosztov és eltünődött rajta. Olykor nagyobb összeget tett egy lapra; -
de Dolochov nem tartotta, és maga állapította meg a tétet. Nikolaj
engedelmeskedett neki, s hol imádkozott, mint annak idején ott az
amstetteni hídon, hol meg azt számlálta, hogy hány zsinór van a
zubbonyán, s ugyanannyi szemes lapon próbálta meg visszanyerni egész
veszteségét, majd a többi játékosokhoz fordult a pillantásával
segítségért, majd meg belebámúlt Dolochov hideg ábrázatába, és
iparkodott arról leolvasni, vajjon mi történt vele.

"De hiszen ő nagyon jól tudja, hogy mit jelent nekem ez a veszteség.
Csak nem kívánhatja a vesztemet? Hiszen jó barátom volt. Szerettem...
De meg hiszen ő nem is hibás, mittévő legyen, ha olyan szerencséje
van? Én se vagyok hibás, - biztatgatta magát. - Én semmi rosszat se
tettem. Megöltem, vagy bántottam én valakit, vagy kívántam tán
valakinek rosszat? Miért hát ez a rettenetes csapás? És mikor is
kezdődött csak? Hiszen csak az imént volt, hogy azzal a gondolattal
léptem ehhez az asztalhoz, hogy nyerek száz rúbelt, megveszem az édes
anyám nevenapjára azt a kis szekrénykét, és elmegyek haza. Olyan
boldog, olyan szabad, olyan jókedvű voltam! Föl se tudtam fogni, hogy
milyen boldog voltam! Mikor lett ennek vége, és mikor kezdődött ez az
új, rettenetes állapot? Mi jelezte ezt a fordulatot! Hiszen ugyanennél
az asztalnál, ugyanezen a helyen ültem állandóan, egyformán válogattam
és raktam meg a kártyáimat, és néztem azokat a csontos, fürge kezeket.
Mikor történt hát ez, és mi is történt voltaképpen? Én erős,
egészséges és ugyanaz vagyok, a ki voltam, s ugyanazon a helyen ülök
most is. Nem, ez teljes lehetetlen! Az egésznek alkalmasint nem lesz a
vége - semmi."

Piros volt és bár nem volt meleg a szobában, erősen izzadt. Ijesztő
volt az arcza és szánalmas, mert hasztalan iparkodott nyugodtnak
látszani.

A rovás eljutott a végzetes negyvenháromezerhez. Rosztov kikészített
egy lapot, a melyet behajtott sorokkal,[10] azzal a háromezer rúbellel
akart megrakni, melyet az imént kapott, mikor Dolochov egyszerre
lecsapta a kártyát, fogta a krétát, s erőteljes, tisztán olvasható
írásával elkezdte összeadni azokat az összegeket, a melyek Rosztov
rovására voltak írva, miközben a krétája is eltörött.

- Vacsorához, ideje vacsorázni! A czigányok is itt vannak már! - És
csakugyan fekete férfiak és nők léptek a hidegről a terembe, a kik
czigányos kiejtéssel beszélgettek egymás közt. Nikolaj megértette,
hogy mindennek vége, de azért közönyös hangon így szólt:

- Nos, nem akarsz még egyet? Van egy pompás lapocskám. - Mintha csak
mindennél jobban érdekelte volna a játék.

"Mindennek vége, elvesztem!" - gondolta. - "Most golyót a fejembe -
nincs egyéb hátra", - s ugyanekkor derülten így szólt:

- No, még egy utolsót.

- Nem bánom, - felelt Dolochov, befejezvén az összeadást, - nem bánom!
Huszonegy rúbelt tartok, - mondotta, s rámutatott a 21-es számra, a
mely a kerek negyvenháromezeren felül volt, s fogta a kártyát és
elkezdett keverni. Rosztov engedelmesen visszahajtotta a kártya
sarkát, és a fölírt 6000 helyébe odaírta a 21-et.

- Nekem tökéletesen mindegy, - mondotta, - csak arra vagyok kiváncsi,
vajjon ezt is megütöd-e, vagy ideadod azt a tízest.

Dolochov komolyan elkezdett keverni. Oh, hogy' gyűlölte Rosztov ebben
a pillanatban ezeket a rövidújjú, szőrös és vöröses kezeket melyek őt
annyira a körmeik közt tartották... A tízest megkapta.

- Marad tehát negyvenháromezer, - szólott Dolochov és egyet
nyújtózván, fölkelt az asztaltól. - Hogy' belefárad az ember az ilyen
hosszú ülésbe, - tette hozzá.

- Magam is elfáradtam, - felelt Rosztov.

Dolochov, mintegy emlékeztetni akarván őt, hogy nem igen illik
tréfálkoznia, félbeszakította:

- Gróf, mikor parancsolja, hogy a pénzt átvegyem?

Rosztov fölpattant és behívta Dolochovot a szomszéd szobába.

- Egyszerre nem tudom az egészet kifizetni, de adok róla váltót, -
mondotta Rosztov.

- Hallod-e Rosztov, - szólott Dolochov és derült mosolylyal nézett
Nikolaj szemébe, - ösmered azt a közmondást: "A ki szerencsés a
játékban, szerencsétlen a szerelemben". Az unokahúgod szerelmes beléd.
Tudom.

"Oh! Ez rettenetes, így ennek az embernek a hatalmában tudni magát", -
gondolta Rosztov. Tudta, hogy milyen rettenetes csapást mér az apjára
és az anyjára, ha ezt a kártyaveszteséget bevallja; tudta, milyen
boldogság volna most ettől szabadulni, azt is tudta, hogy Dolochov
tisztában van vele, hogy őt mindettől a szégyentől és fájdalomtól
megszabadíthatná, de azért csak játszik vele, mint macska az egérrel.

- Az unokahúgod... - kezdte Dolochov, de Nikoláj félbeszakította.

- Az unokahúgom nem tartozik ide s ő róla nincs mit beszélnünk! -
kiáltott rá dühösen.

- Tehát mikor kapom meg a pénzt? - kérdezte Dolochov.

- Holnap, - felelt Rosztov és kiment a szobából.



XV.

"Holnap"-ot mondani s megőrizni a tisztességes hangot, nem volt nehéz;
de hazamenni egyedül, találkozni a testvérekkel, az apjával, az
anyjával, vallomást tenni nekik, és pénzt kérni, a mihez adott
becsületszava után nem volt többé joga, ez volt aztán a rettenetes.

Otthon még nem aludtak. Rosztovék házának a fiatalsága, a színházból
hazatérve, vacsora után egyedül volt a zongora körül. Nikolájt, alig
hogy a szobába lépett, legott körülvette az a szerelmes és poétikus
légkör, mely ezen a télen a házukban uralkodott, s mely most, Dolochov
lánykérése és Jugel bálja után, mint zivatar előtt a levegő, mintha
még jobban megsűrűsödött volna Szonya és Natasa fölött. Szonya és
Natasa abban a kék ruhában, a melyben a színházban voltak, szépségük
teljes tiszta tudatában, boldogan mosolyogva álltak a zongora mellett.
Vjera Sinsinnel sakkozott a fogadó-szobában. Az öreg grófné, mialatt a
fiát és az urát várta, egy a házukban lakó öreg asszonynyal
kártyázott. Deniszov, csillogó szemekkel és fölborzolt hajjal, a
lábait hátraszedve, a zongoránál ült s szemeit kimeresztve, rekedt, de
azért nem igen hamis hangon énekelte "A boszorkány" czímű saját
szerzeményű versét, s kurta újjaival a billentyűkön kalimpálva,
mindenféle accordokat ütögetve, zenét keresett hozzá.

Kis boszovkány, mondd oh mondd meg nékem,
Ócska lantomhoz mi vonz úgy vissza;
És mi láng az, mely úgy ég szivemben,
Mi bizseveg lelkes ujjaimba'!

énekelte szenvedélyes hangon, s achát-fekete szemeivel, szikrázó
pillantásokat vetett Natasa szepegő, de boldog arczára.

- Gyönyörű! Pompás! - kiáltott föl Natasa. - Halljuk a második
strófát, - mondotta, nem vevén észre Nikolájt.

"Itt minden a régi", - gondolta Nikoláj, a mint benézett a
fogadó-szobába és megpillantotta Vjerát s az édes anyját azzal az öreg
asszonynyal.

- Áá! Itt van Nikolenyka is! - Natasa odasietett hozzá.

- Itthon a papa? - kérdezte tőle Nikoláj.

- Úgy örülök, hogy megjöttél! - mondotta Natasa, a nélkül, hogy felelt
volna, - olyan vígan vagyunk. Azt tudod, hogy Dmitrics Vaszilij az én
kedvemért még egy napig itt marad?

- Nem, a papa még nem jött haza, - mondotta Szonya.

- Koko, megjöttél, gyere ide lelkem, - szólalt meg a grófné hangja a
fogadó-szobából. Nikoláj odament az anyjához, megcsókolta a kezét,
némán odaült az asztalhoz, s elkezdte nézni a kezeit, a mint a kártyát
rakosgatták. A teremből kaczagás és vidám, Natasát rábeszélő hangok
hallatszottak.

- No jó, jó, - kiáltott föl Deniszov, - semmi szabadkozás, most az ön
bavkavolláján a sov, szépen kévem.

A grófné rápillantott szótalan fiára.

- Mi lelt? - kérdezte Nikolajtól az anyja.

- Eh, semmi, - felelt, mintha már torkig volna ezzel az egy kérdéssel.
- Nemsokára hazajön a papa?

- Azt hiszem.

"Itt minden a régi. Nem tudnak semmit. Hova meneküljek?" - gondolta
Nikolaj s megint bement a terembe, a melyben a zongora állott.

Szonya a zongoránál ült és annak a barkarollának a bevezetését
játszotta, a melyet Deniszov annyira szeretett. Natasa készült az
énekhez. Deniszov elragadtatással nézett rá.

Nikolaj elkezdett föl és alá járni a szobában.

"Micsoda kedvtelés őt énekeltetni! Ugyan mit is énekelhet? Semmi okot
se látok a széles jókedvre", - gondolta Nikolaj.

"Istenem, én becstelen, elveszett ember vagyok. Golyót az agyamba, ez
van csak hátra, nem pedig énekelni", - gondolta. "Megszökjem? De hová?
Eh, mindegy, hadd énekeljenek!"

Nikolaj még mindig föl és alá járva a szobában, sötéten nézett
Deniszovra és a leányokra, s kerülte a tekintetüket.

- Nikolenyka, mi lelte magát? - kérdezte Szonya rámeresztett
tekintettel. Tüstént meglátta rajta, hogy valami történt vele.

Nikolaj elfordult tőle. Natasa, az ő finom érzésével szintén egy
pillanat alatt észrevette a bátyja állapotát. Észrevette, de ő maga
annyira jókedvű volt ebben a pillanatban, s oly messze volt a
fájdalomtól, a szomorúságtól és a szemrehányásoktól, hogy (a mint ez
fiatal leányoknál nagyon gyakori) szándékosan elámította magát. "Nem,
sokkal jobbkedvű vagyok, semhogy elrontsam a kedvemet mások
bánatával", - érezte magában és így gondolkozott: "nem, alkalmasint
tévedek, ő tán' épp oly jókedvű, mint én vagyok."

- Nos hát, Szonya, - mondotta s odament a terem közepére, a honnan
nézete szerint a legjobban lehetett hallani. A fejét hátraszegve,
élettelenül lecsüngő karjait elhagyva, mint a tánczosnők szokták, a
sarkaival egy energikus mozdulattal a lábujjhegyére állva, odatipegett
a terem közepére és megállt.

"Ime, hát itt vagyok!", - mintha csak ezt mondta volna, válaszul
Deniszov olvadozó tekintetére, mely mindenüvé követte őt.

"Ugyan minek örül olyan nagyon?" - gondolta Nikolaj, a mint a hugát
nézte. "Hogy' nem únja ezt a dolgot, hogy' van lelke hozzá!" Natasa
elénekelte az első hangot, kitágult a torka, kiegyenesedett a melle, s
komoly kifejezést öltöttek a szemei. Ebben a pillanatban senkire és
semmire se gondolt, és mosolyra álló szájából csak úgy áradtak a
hangok, olyan hangok, a minőket ugyanazokban az időközökben és
ugyanúgy bárki kihozhat magából, de a melyek ezerszer hidegen hagyják,
ezeregyedszer pedig megremegtetik és sírva fakasztják az embert.

Natasa ezen a télen először kezdett el komolyan énekelni, még pedig
első sorban azért, mert Deniszov annyira el volt ragadtatva az
énekétől. Most már nem gyerekesen énekelt; most már nyoma se volt az
énekében annak a komikus és gyerekes iparkodásnak, mely azelőtt meg
volt benne; de azért a hozzáértők véleménye szerint, a kik hallották,
még mindig nem énekelt valami szépen. "Gyönyörű a hangja, de még nincs
kiművelve", - mondotta mindenki. De ezt rendesen csak jóval azután
mondották, hogy elnémult a hangja. De mialatt ez a csiszolatlan hang,
szabálytalan lélekzetvételével és erőltetett hangvételével a fülükbe
csengett, még a hozzáértők se szóltak semmit, csak gyönyörködtek ebben
a csiszolatlan hangban, s csak arra vágytak, hogy még egyszer
hallhassák. Megvolt a hangjában az a szűzies érintetlenség, az az
öntudatlan erő és az a még kidolgozatlan bársonyosság, mely olyan
csodálatosan olvadt össze az éneklés művészetében való
fogyatékosságával, hogy úgy tetszett, mintha ezen a hangon semmit se
lehetne változtatni a nélkül, hogy az ember el ne rontsa egyúttal.

"Hát ez mi?" - gondolta Nikolaj, mikor a hangját meghallotta, és
rámeresztette a szemeit. "Vajjon mi történt vele! Hogy' énekel ma?" -
gondolta magában. És egyszerre rá nézve az egész világ abban
összpontosult, hogy elleste a következő hangot, a következő zenei
gondolatot, s úgy tetszett neki, mintha az egész világ három ütemre
volna beosztva: "Oh, mio crudele affetto... Egy, kettő, három... egy,
kettő... három... egy... Oh, mio crudele affetto... Egy, kettő
három... egy. Eh, micsoda bolondság is az élet!" - gondolta Nikolaj. -
Ez mind, a boldogtalanság, a pénz, Dolochov, a harag és a becsület, -
ez mind badarság... csak ez az, a mi ér valamit... No csak, Natasa,
rajta lelkem! No csak, matyuska!... hogy' vágja ki ezt a h-át?
Kivágta! Hála Istennek! És a nélkül, hogy maga is észrevette volna,
hogy énekel, mintegy meg akarván erősíteni ezt a h-át, elkezdte a
felső terczben kísérni. Istenem! Milyen szép! Ezt csakugyan én vágtam
ki? Milyen boldog vagyok, - gondolta magában.

Oh, hogy remegett ez a tercz, s hogy' megmozdult valami nemesebb, ott,
mélyen Rosztov lelkében. És ez a valami teljesen független volt
mindentől, és magasztosabb volt mindennél a világon. Mit ilyenkor
kártyaveszteség, Dolochov, becsületszó?... Mind csupa merő bolondság!
Lehet ölni, lopni, s a mellett mégis boldognak lenni...



XVI.

Rosztovnak rég nem volt része ekkora zenei élvezetben, mint ezen a
napon. De alighogy Natasa befejezte a barcarollát, legott megint
eszébe jutott a rideg valóság. Szó nélkül kisurrant és bement a
szobájába. Egy fertály órára rá az öreg gróf vidáman és elégedetten
hazajött a clubból. Nikolaj a mint meghallotta, hogy jön, bement hozzá.

- Nos, jól mulattál? - kérdezte Andrejics Ilya, örömteljesen és
büszkén mosolyogva a fiára. Nikolaj azt akarta mondani, hogy "igen",
de képtelen volt rá: kevés híjja, hogy sírva nem fakadt. A gróf
rágyújtott egy pipára és észre se vette a fia állapotát.

"Eh, hiszen úgy se kerülhetem el!" - gondolta Nikolaj először és
utóljára. És egyszerre a legközönségesebb hangon, a melytől még saját
maga előtt is szinte alávalónak tűnt föl, mintha csak kocsit kért
volna, hogy elmehessen a városba, így szólt az apjához:

- Papa, én voltaképpen valami dologban jöttem. Majd megfeledkeztem
róla. Pénzre van szükségem.

- No lám, - szólott az apja, a ki ma különösen jókedvű volt. -
Mondtam, hogy nem lesz elég. Sok kell?

- Nagyon sok, - felelt Nikolaj elpirulva s olyan buta mosolylyal,
melyet azután még jó soká nem tudott magának megmagyarázni. -
Vesztettem egy keveset, vagyis inkább sokat, nagyon sokat,
negyvenhárom ezer rúbelt.

- Micsoda? Kinél?... Tréfálsz! - kiáltott föl a gróf s piros lett a
nyaka és a tarkója, mint az öreg embereké, mikor gutaütés éri őket.

- Megígértem, hogy holnap kifizetem, - szólott Nikolaj.

- Ugyan!... - nyögte a gróf karjait kinyújtva s erőtlenül hanyatlott a
pamlagra.

- Mitévő legyek! Kivel nem esett meg ilyesmi, - folytatta a fia
fesztelen, kihívó hangon, mialatt a lelke fenekén haszontalan
gazembernek tartotta magát, a ki egy hosszú életen át nem lesz képes
ezt a bűnét levezekelni. Szerette volna megcsókolni az apja kezét,
szeretett volna térdre borulva bocsánatot kérni tőle, s ekközben
hányaveti, sőt durva hangon azt mondta, hogy megesik az ilyesmi
mindenkivel.

Andrejics Ilya gróf, mikor a fiának ezeket a szavait hallotta,
lesütötte a szemét és iparkodott valamit kieszelni.

- Igen, igen, - szólalt meg, - nehéz lesz, attól tartok, nehéz lesz
megszerezni... persze, kivel nem esik meg! kivel... - És a gróf lopva
egy pillantást vetett a fia arczára és kiment. Nikolaj nagy
ellenszegülésre volt elkészülve, de erre semmiképpen sem számított.

- Apuskám! Apa... kérem! - kiáltott utána zokogva, - bocsásson meg
nekem! - És megkapván az apja kezét, hozzátapadt az ajkaival s
elkezdett sírni.

*

Mialatt az apa a fiával tárgyalt, az anya és leánya közt egy nem
kevésbbé fontos megbeszélés folyt le. Natasa izgatottan futott oda az
anyjához.

- Mama!... Mama... Megkérte...

- Mit kért meg?

- Megkérte, megkérte a kezemet. Mama, mama! - kiabált egyre.

A grófné nem hitt a füleinek. Deniszov megkérte a kezét. Kinek? Ennek
a piczi kis Natasának, a ki nemrég még a babáival játszott s még most
is leczkéket vett.

- Natasa, elég legyen az ostobaságból! - szólt rá, még mindig
reménykedvén, hogy csak tréfa az egész.

- No tessék, ostobaság! - Én egészen komolyan beszélek, - szólott
Natasa bosszúsan. - Eljöttem, hogy megkérdezzem, mitévő legyek, és
mama meg azt mondja, hogy "ostobaság"...

A grófné vállat vont.

- Ha csakugyan igaz, hogy monsieur Deniszov megkérte a kezedet, úgy
mondd meg neki, hogy megbolondult, ennyi az egész.

- Nem, nem bolondult meg, - mondotta Natasa komolyan és sértődötten.

- De hát akkor mit akarsz? Ma valamennyien szerelmesek vagytok. Ha
szereted, hát csak menj férjhez hozzá, - szólott a grófné bosszúsan
mosolyogva, - Isten hírével.

- Nem, mama, én nem vagyok szerelmes belé, nem vagyok szerelmes belé.

- Akkor mondd meg ezt neki.

- Mama, haragszik rám? Ne haragudjék rám mamácskám, hát tehetek én róla?

- Nem, de hát mit akarsz!! Ha akarod, elmegyek és megmondom neki én, -
mondotta a grófné mosolyogva.

- Nem, majd én, csak mondja meg hogyan. Hiszen magának minden könnyű,
- tette hozzá válaszul a mosolyára. - És ha látta volna, hogy' beszélt
velem! Lám, én tudom, hogy ő sem azt akarta mondani, s csak úgy
véletlenül mondta.

- No, de azért mégis csak kosarat kell neki adni.

- Nem, nem kell. Úgy sajnálom szegényt! Olyan kedves ember.

- Akkor hát mondj igent. Amúgy is ideje, hogy férjhez menj, - mondotta
az anyja bosszúsan és gúnyosan.

- Nem, mama, úgy sajnálom. Nem tudom, hogy' mondjam meg neki.

- Nem is kell, hogy megmondd, majd megmondom én, - szólott a grófné,
fölháborodván azon, hogy úgy mertek bánni ezzel a kis Natasával,
mintha felnőtt leány volna.

- Nem, a világért se, maga csak az ajtónál hallgatózzék, - és Natasa a
fogadó szobán keresztül belépett a terembe, a hol Deniszov még mindig
ugyanazon a széken ült a zongora mellett s a kezeivel eltakarta az
arczát. Könnyed léptei zajára felugrott.

- Natali, - mondotta s gyors léptekkel odasietett hozzá, - döntse el a
sovsomat. Az ön kezében van letéve!

- Dmitrics Vaszilij, én önt annyira sajnálom!... Ön olyan pompás
ember... de nem lehet... ez... de így én mindig szeretni fogom önt.

Deniszov ráhajolt a kezére, és Natasa furcsa és érthetetlen hangokat
hallott. Megcsókolta borzas és göndör fekete haját. Ekkor a grófné
ruhájának suhogása ütötte meg a fülét. Odalépett hozzájuk.

- Dmitrics Vaszilij, nagyon köszönöm önnek ezt a tisztességet, -
szólott a grófné zavart hangon, mely azonban Deniszov előtt szigorúnak
tetszett, - de az én leányom még nagyon is fiatal, s igazán elvártam
volna öntől, hogy mint fiamnak a jóbarátja, előbb én hozzám forduljon.
Ha ezt cselekedte volna, most nem volnék abban a kényszerhelyzetben,
hogy kérését megtagadjam.

- Gvófné!... - szólott Deniszov lesütött szemmel és bűnbánó arczczal,
még valamit akart mondani, de megakadt.

Natasa képtelen volt nyugodtan nézni ezt a szánalmas állapotát.
Hangosan elkezdett szipogni.

- Gvófné, én nagyot vétettem ön ellen, - folytatta Deniszov elfúló
hangon, - de tudja, annyiva imádom az ön leányát s az egész családot,
hogy akáv két életet is odaadnék évte... - Ránézett a grófnéra és
észrevette szigorú arczát... Isten önnel gvófné, - mondotta kezet
csókolván neki, s a nélkül, hogy csak egy pillantást is vetett volna
Natasára, gyors és elszánt léptekkel kiment.

*

Másnap Rosztov elkísérte Deniszovot, a ki egyetlen napot sem akart
többé Moszkvában tölteni. Deniszovot többi moszkvai barátai is
elkísérték, s maga se tudta, hogy' rakták föl a szánra, és hogy'
vitték el a harmadik állomásig.

Deniszov elutazása után, Rosztov, a ki várta a pénzét, melyet az öreg
gróf nem tudott olyan hamar összeszedni, még két hetet töltött
Moszkvában, a nélkül, hogy kitette volna a lábát a házból és jobbára a
leányok szobájában tartózkodott.

Szonya még nagyobb gyöngédséggel és odaadással volt iránta, mint
annakelőtte. Mintha csak azt akarta volna megmutatni neki, hogy a
kártyavesztesége egy nagy diadal volt, a melyért most még jobban
szereti őt; de Nikolaj most méltatlannak tartotta magát hozzá.

Teleírta a leányok albumát versekkel és kótákkal, s a nélkül, hogy
ösmerösei közül bárkitől is elbúcsúzott volna, miután elküldte
Dolochovnak a negyvenhárom ezer rubelt és nyugtát is kapott tőle,
november végén elutazott, hogy utólérje az ezredét, mely már valahol
Lengyelországban járt.



MÁSODIK RÉSZ

I.

Pierre, a feleségével való kimagyarázás után, elutazott Pétervárra.
Torzskában, az állomáson, nem voltak lovak, vagy ha voltak is, nem
akart neki adni a fölvigyázó. Pierrenek tehát várakoznia kellett. A
nélkül, hogy levetkőzött volna, leheveredett egy kerek asztal mellett
lévő bőrpamlagra, s meleg csizmába bújtatott lábait fölrakván az
asztalra, elgondolkozott.

- Parancsolja tán, hogy behozzam a podgyászt? Megvessem az ágyat, vagy
teát készítsek? - kérdezgette a komornyikja.

Pierre nem felelt, mert se nem hallott, se nem látott semmit. Már az
előző állomáson elmerült volt a gondolataiba, s azóta állandóan rá
nézve oly fontos kérdéseken tünődött, hogy ügyet se vetett arra, a mi
körülötte történt. Nemcsak hogy nem érdekelte az, vajjon előbb vagy
később érkezik-e meg Pétervárra, s vajjon lesz-e hol megpihennie ezen
az állomáson, hanem, azokhoz a gondolatokhoz képest, a melyek őt most
foglalkoztatták, még az is tökéletesen mindegy volt neki, vajjon csak
pár órát fog-e ezen az állomáson tölteni, vagy itt marad egész életén
át.

A felvigyázó, a felesége, a komornyik és egy torzskai varrottasokkal
kereskedő asszony, mind bejöttek a szobába és felajánlották neki a
szolgálatukat. De Pierre, a nélkül, hogy az asztalra felrakott
lábainak a helyzetét megváltoztatta volna, csak bámúlt reájuk a
pápaszemén keresztül, s nem tudta megérteni, mit akarhatnak tőle, és
hogy' tudnak élni a nélkül, hogy azokat a kérdéseket, a melyek őt
foglalkoztatják, megoldanák. Attól a naptól fogva, a mikor a párbaj
után a szokolniki erdőből visszatért s eltöltötte az első gyötrelmes
és álmatlan éjszakát, állandóan ugyanazok a kérdések foglalkoztatták;
de most, az utazás magányában, különös erővel kerítették a hatalmukba.
Bármire gondolt légyen is, mindig csak visszakerült ugyanazokhoz a
kérdésekhez, a melyeket nem volt képes eldönteni s a melyekkel még se
tudott megszűnni foglalkozni. Mint ha csak meglazult volna a fejében
az a fő-csavar, a melyen egész élete függött. Ez a csavar nem esett
ki, nem mozdult meg, hanem a nélkül, hogy a csavaranyába
belekapaszkodott volna, mindig ugyanabban a rovátkában pergett tovább,
s ebben a pergésben teljességgel nem volt feltartóztatható.

Bejött a felvigyázó s alázatosan kezdte kérni ő Exczellencziáját, hogy
csak két órácskát kegyeskedjék még várni, s akkorra (lesz a mi lesz)
gondoskodik a számára lovakról. A fölvigyázó nyilvánvalóan hazudott, s
csak több pénzt akart tőle kicsikarni. "Szép dolog-e ez vagy csúnya? -
kérdezte magától Pierre. - Nekem szép, másnak tán csúnya, de a
felvigyázóra nézve elkerülhetetlen, mert hiszen nincsen mit ennie: azt
mondja, hogy egy alkalommal ezért egy tiszt meg is verte. De ez is
csak azért verte meg, mert sietős volt az útja nagyon. Én pedig azért
lőttem Dolochovra, mert sértve éreztem magamat. XVI. Lajost azért
végezték ki, mert bűnösnek tartották; egy évre rá pedig ugyanebből az
okból megölték azokat, a kik őt kivégezték. Mi a rossz? Mi a jó? Mit
szeressen, mit gyűlöljön az ember? Miért élek s mi vagyok én? Mi az
élet, mi a halál? Micsoda erő az, mely igazgat mindent?" - kérdezgette
magától. És ezek közül a kérdések közül egyikre se volt válasz, csak
egy, mely azonban egyáltalában nem ezekre a kérdésekre felel. Ez a
válasz így hangzott: "Ha meghalsz - mindennek vége. Ha meghalsz,
megtudsz mindent, vagy legalább nem kérdezel többé semmit." De
meghalni, ez is rettenetes volt.

A torzskai vénasszony sápítozó hangon kínálgatta az árúit, különösen
kecskebőr papucsait. "Sok száz rubelem van, a melylyel nem tudok mit
kezdeni, ez meg rongyos gúnyában áll itt előttem és félénken pislog
rám, - gondolta Pierre. - És ugyan mi szüksége van neki erre a pénzre?
Ez a pénz éppen csak tán egy hajszálnyival nagyobb boldogságot és
lelki nyugodalmat adhat neki. De vajjon van-e a világon valami, a mi
keresztülviheti azt, hogy akár ő, akár én, ne legyünk minden rossznak,
és végezetül a halálnak alávetve? A halálnak, a mely ma vagy holnap
úgy is beköszönt, - s vajjon az örökkévalósághoz képest nem mindegy-e,
akár mindjárt a következő pillanatban köszönt-e be!" S erre megint
megnyomta azt a semmibe nem kapaszkodó csavart, mely egy és ugyanazon
a helyen csak egyre forgott tovább.

Az inasa odaadta neki Suza asszonynak egy levelekben írt és félig
fölvágott regényét. Elkezdett olvasni valami "Mannsfeld Amalia"
szenvedéseiről és erényes küzdelmeiről. "Ugyan minek is küzdött hát a
csábítója ellen, - gondolta magában, - ha szerette őt? Nem tudott az
Isten az ő akaratával ellenkező iparkodást önteni a lelkébe. Az én
volt feleségem nem küzdött ellene, s lehet, hogy neki volt igaza.
Semmit se tudunk, semmit sem ismerünk. Csak azt az egyet tudhatjuk,
hogy semmit se tudunk. És ez az emberi bölcseség teteje".

Zavarosnak, értelmetlennek és visszataszítónak tetszett benne és
körülötte minden. De éppen abban az undorban, a melyet minden iránt, a
mi őt körülvette, érzett, valami a maga nemében ingerlő gyönyörűséget
talált.

- Könyörgöm alássan, méltóztassék egy kis helyet csinálni, ennek ni, -
szólott a felvigyázó a szobába lépve, s bevezetett egy másik útast, a
ki ugyancsak kénytelen volt várni, mert nem kapott lovakat. Ez az útas
egy zömök, szélesvállú, ránczos és sárga arczú öreg ember volt, a
kinek határozatlanul szürkés, csillogó szemei fölé sűrű szemöldök
borult.

Pierre levette a lábait az asztalról, fölkelt és áttelepedett a
számára megvetett ágyra, s csak olykor vetett egy-egy futó pillantást
az új jövevényre, a ki nagyon is bágyadt arczczal, az inasa
segítségével, nagy nehezen levetkezett és rá se hederített Pierre-re.
Nankinggal behúzott, viseltes kurta bundában, sovány és csontos lábain
posztó-csizmákkal, leült a pamlagra, s szokatlanul nagy, kurtára
nyírt, a halántékainál széles fejét odatámasztván a pamlag támlájára,
rápillantott Pierre-re. Ennek a pillantásnak szigorú, okos és átható
kifejezése Pierre-t szinte megdöbbentette. Szeretett volna beszédbe
ereszkedni a jövevénynyel, de mikor valami az utazására vonatkozó
kérdéssel oda akart fordulni hozzá, az öreg már lehúnyta volt a
szemeit és ránczos, öreg kezeit, a melyek közül egyiknek az újján egy
Ádám fejjel díszített, nagy vasgyűrűt viselt, összekulcsolván,
mozdulatlanul ült ott, s a mint Pierre-nek tetszett, vagy pihent, vagy
pedig nyugodt és mély gondolatokba merült.

A jövevény inasa is ránczos és sárgaképű, bajusztalan és szakálltalan
öreg ember volt, a kinek nyilván soha nem is nőtt szőr az arczán. A
fürge öreg inas előszedte a pinczetokot, megterítette az asztalt és
behozta a duruzsoló szamovárt. Mikor készen volt minden, a jövevény
kinyitotta a szemeit, közelebb húzódott az asztalhoz, s miután
kitöltötte a teáját, egy másik pohárba is töltött és odanyújtotta az
inasának. Pierre-t valami nyugtalanság fogta el, s úgy érezte, hogy
elkerülhetetlenül beszédbe kell ereszkednie ezzel az idegennel.

Az inas visszahozta üres és felfordított poharát, a melyen még egy
érintetlen darab czukor is volt, és megkérdezte a gazdáját, nincs-e
szüksége valamire.

- Nem kell semmi. Csak a könyvemet add ide, - szólott a jövevény. Az
inas odahozta a könyvet, melyet Pierre valami egyházi könyvnek nézett,
s a jövevény belemerült az olvasásba. Pierre ránézett. A jövevény
egyszerre letette a könyvet, valami jelet tett bele és becsukta, majd
megint behúnyta a szemeit, s a pamlag hátára támaszkodva újra
visszaült előbbeni helyzetébe. Pierre rápillantott, de már nem volt
ideje, hogy elforduljon, a mikor az öreg kinyitotta a szemét, s
egyenesen Pierre arczára meresztette határozott és szigorú tekintetét.

Pierre zavartnak érezte magát s el akart fordulni ettől a tekintettől,
de azok az öreges, csillogó szemek ellenállhatatlanul vonzották őt
magukhoz.



II.

- Ha nem tévedek, Bezuchij grófhoz van szerencsém, - szólalt meg a
jövevény lassan és hangosan. Pierre a pápaszemén keresztül kérdő
pillantást vetett rá, de nem szólt. - Hallottam önről, - folytatta a
jövevény, - valamint arról a csapásról is, mely önt érte. - A csapás
szót különösen hangsúlyozta, mintha csak azt akarta volna mondani:
"Igen, igen, csapás, bárminek nevezi is ön: én tudom, hogy az, a mi
önnel Moszkvában történt, csapás volt". - Igazán, nagyon sajnálom önt,
uram.

Pierre elpirult, s szaporán leeresztvén a lábait az ágyról,
elkényszeredetten és félénken mosolyogva odahajolt az öreghez.

- Én, uram, nem puszta kíváncsiságból, hanem ennél sokkal fontosabb
okokból emlékeztem meg erről. - Itt elhallgatott, de le nem vette a
szemét Pierre-ről, s a pamlagon kissé félrehúzódva, mintegy
felszólította Pierre-t, hogy üljön oda mellé. Pierrenek kellemetlen
volt szóba állani az öreggel, de önkéntelenül is szót fogadott neki, s
odalépvén hozzá, leült mellé a pamlagra.

- Ön, uram, szerencsétlen, - folytatta az öreg. - Ön fiatal, én öreg
vagyok. Erőmtől telhetőleg, szeretnék segíteni önön.

- Hjah úgy, - szólott Pierre természetellenes mosolylyal. - Nagyon
hálás vagyok ezért... Honnan méltóztatik jönni?

A jövevény arcza nemcsak hogy nem volt gyöngéd, sőt talán hideg és
szigorú, de azért beszédje és az arcza ellenállhatatlanul vonzotta
Pierre-t.

- De ha a velem való beszélgetés önnek bármi oknál fogva kellemetlen,
- szólott az öreg, - akkor kérem, uram, csak mondja meg nyíltan. - És
egyszerre, teljesen váratlanul, gyöngéd, szinte apai mosoly jelent meg
az ajkán.

- Óh, dehogy is, éppenséggel nem, sőt ellenkezőleg, nagyon örülök,
hogy megismerkedhetem önnel, - szólott Pierre, s még egy pillantást
vetvén a jövevény kezére, jobban szemügyre vette a gyűrűjét. Egy Ádám
fejet látott rajta, mely a szabadkőművesség jelvénye.

- Engedjen meg egy kérdést, - úgymond, - nemde, ön szabadkőműves?

- Igen, a szabadkőművesek rendjéhez tartozom, - felelt az idegen mind
mélyebben és mélyebben elmerűlve Pierre szemeibe. - És úgy a magam
nevében, mint az övékben is testvéri kezemet nyújtom önnek.

- Félek, - mondotta Pierre mosolyogva, s a bizalom közt, a melyet
ennek a szabadkőművesnek az egyénisége gerjesztett benne, és a
szabadkőművesek hitelvei iránt megszokott gúnyolódás közt ingadozva, -
félek, hogy én nagyon messze vagyok annak a megértésétől..., hogy' is
mondjam csak..., félek, hogy az egész mindenségről vallott nézeteim
annyira homlokegyenest ellenkeznek az önökéivel, hogy nem igen fogjuk
egymást megérthetni.

- Én ismerem az ön gondolkozásmódját, - mondotta a szabadkőműves, - s
az az ön gondolkozásmódja, a melyről beszél, s a mely az ön
gondolkodásának az eredményeképpen tűnik föl ön előtt, az voltaképpen
az emberek nagy többségének a gondolkodásmódja, mely nem egyéb, mint a
büszkeség, a léhaság és a tudatlanság fakó gyümölcse. Bocsásson meg
uram, de ha ezt nem tudnám, úgy nem is beszélnék önnel róla. Az ön
gondolkodásmódja szomorú eltévelyedés.

- Éppen ilyen jogon én azt mondhatnám, hogy önök vannak tévedésben, -
szólott Pierre, futó mosolylyal.

- Én soha se fogom merni azt állítani, hogy ismerem az igazságot, -
mondotta a szabadkőműves, mindjobban bámulatba ejtvén Pierre-t
beszédének a határozottságával és öntudatosságával. - Senki, egymaga
nem juthat el az igazsághoz; csakis kőrül kőre, s Ádám apánktól
napjainkig a nemzedékek millióinak a közreműködésével épülhet fel az a
templom, melynek a Nagy Isten méltó otthonának kell lenni, - mondotta
a szabadkőműves és behúnyta a szemeit.

- Be kell önnek vallanom, én nem hiszek, nem... hiszek Istenben, -
szólott Pierre sajnálkozva és nagy megerőltetéssel, szükségét érezvén
annak, hogy kimondja az igazságot.

A szabadkőműves figyelmesen nézett Pierre-re és mosolygott, mint a
hogy' egy megszámlálhatatlan milliókkal rendelkező nábob, mosolyogna
egy szegény ördögre, a ki azt mondja, hogy nincs öt rubelje, melylyel
pedig egész boldogságát megalapíthatná.

- Mert nem ismeri Őt, jó uram, - szólott a szabadkőműves. - Ön nem is
ismerheti Őt. Nem ismeri, és éppen azért boldogtalan.

- Az igaz, boldogtalan vagyok, - hagyta jóvá Pierre, - de hát mitévő
legyek?

- Ön, uram, nem ismeri Őt, s éppen azért olyan nagyon boldogtalan. Ön
nem ismeri Őt, pedig Ő itt van, itt van én bennem, benne van a
szavaimban, ott van te benned, sőt még azokban a vallásgúnyoló
szavakban is ott van, a melyeket csak az imént ejtettél ki, - mondotta
a szabadkőműves szigorú és reszkető hangon.

Elhallgatott és fölsóhajtott, s szemlátomást iparkodott kissé
lecsillapodni.

- Mert ha Ő nem volna, - szólalt meg újra halkan, - akkor, jó uram, mi
ketten itt most nem is beszélnénk Róla. Miről, kiről is beszélhetünk
hát? Ki az, a kit te megtagadtál? - kérdezte egyenes, lelkes szigorral
és erővel a hangjában. - Ki az, a ki Őt kieszelte, ha voltaképpen
nincsen? Honnan támadt benned az a föltevés, hogy van egy ilyen
megfoghatatlan lény? Miért föltételezed te, miért föltételezi az egész
világ egy ilyen megfoghatatlan, mindenható, örök és minden
sajátságában végtelen lénynek a létezését?... - Itt megállt és jó
darabig hallgatott.

Pierre nem tudta és nem is akarta ezt a hallgatást megszakítani.

- Ő van, de észszel fölérni Őt nagyon nehéz, - szólalt meg újra a
szabadkőműves, s nem nézett Pierre arczába, hanem az előtte fekvő
könyvbe, a melyben a belső felindulástól idegesen nyugtalankodó öreges
kezével egyre lapozgatott. - Ha az, a kinek a létezésében kételkedtél,
ember volna, elvezetném hozzád az embert, fognám a kezét, és
megmutatnám őt neked. De hogy' mutassam meg én, nyomorult halandó, az
Ő egész hatalmát, egész örökkévalóságát és egész jóságát annak, a ki
vak, vagy annak, a ki eltakarja a szemeit, hogy ne lássa meg, ne értse
meg Őt, s ne lássa meg és ne értse meg a maga förtelmes és bűnös
voltát. - Elhallgatott. - Ki vagy te? Mi vagy te? Te azt hiszed
magadról, hogy bölcs vagy, mert ki tudtad mondani ezeket a
vallásgúnyoló szavakat, - folytatta komor és lenéző gúnynyal, - pedig
hát ostobább és esztelenebb vagy annál a gyermeknél, a ki egy
művészileg megszerkesztett óra részecskéivel játszván, azt
merészkednék mondani, hogy azért, mert ő ennek az órának a
rendeltetését nem ismeri, nem is hisz abban a mesterben, a ki az órát
készítette. Őt megismerni nehéz. Mi, Ádám apánktól kezdve napjainkig,
évszázadok óta munkálkodunk ezen a megismerésen, és még mindig
végtelenül messze vagyunk a czélunk elérésétől, de mi ebben a
tehetetlenségünkben is csak a mi gyengeségünket s az Ő nagyságát
látjuk...

Pierre szorongó szívvel hallgatta, csillogó szemekkel bámult bele az
arczába, nem szakította félbe, nem kérdezett tőle semmit, hanem egész
lelkével elhitte azt, a mit neki ez az idegen ember mondott. Vajjon
azoknak az okos érveknek hitt-e, a melyek a szabadkőműves beszédében
rejlettek, vagy pedig hitt egyszerűen, mint a gyermekek hisznek annak
a hanghordozásnak, annak a meggyőződésnek és őszinteségnek, a mely
minden szavából kicsendült, a hangja remegésének, mely olykor szinte
félbeszakította, vagy pedig azoknak a csillogó, öreg szemeknek, a
melyek ebben a meggyőződésben öregedtek meg, vagy annak a nyugalomnak,
határozottságnak és czéltudatosságnak, mely ennek az embernek egész
lényéből kisugárzott, s a mely különös erővel döbbentette meg őt, a
mikor mindezt a maga lanyhaságával és vígasztalanságával
összehasonlította; - de egész lelkével hinni akart és hitt is neki, s
a megnyugvás, az újjászületés és az élethez való visszatérés
örömteljes érzése vett rajta erőt.

- Őt észszel nem lehet fölérni, csak az élettel, - jegyezte meg a
szabadkőműves.

- Nem értem, - szólott Pierre és rémülten érezte a szívében felbukkanó
kétségeket. Félt az idegen érveinek a homályosságától és
gyöngeségétől, félt attól, hogy nem fog tudni hinni neki. - Nem értem,
- úgymond, - hogy' lehet az, hogy az emberi ész nem éri föl azt a
megösmerést, a melyről ön beszél.

A szabadkőműves szelid, apai mosolyra fakadt.

- A legfőbb bölcseség és az igazság olyan, mint valami legtisztább
nedv, a melyet mi be akarunk fogadni magunkba, - mondotta. - Vajjon
tisztátalan edényből magamhoz vehetem-e én ezt a tiszta nedvet, s
mondhatok-e ítéletet a tisztaságáról? Csakis a benső megtisztulás
által érhetem el egy bizonyos fokig ennek a magamhoz vett nedvnek a
tisztaságát.

- Igen, igen, ez úgy van, - szólott Pierre örömmel.

- A legfőbb bölcseség nem pusztán az észen s nem azokon a világi
tudományokon alapul, mint a természettan, a történelem, a vegytan
stb., a melyekre az észbeli tudás oszlik. A legfőbb bölcseség egy. A
legfőbb bölcseség csak egy tudományt ösmer, - a Mindenség tudományát,
mely úgy magát a mindenséget, mint az embernek benne elfoglalt helyét
megmagyarázza. Ahhoz, hogy az ember ezt a tudományt befogadhassa, a
belsejében meg kell tisztulnia, újjá kell születnie, s még mielőtt az
ember tudna, hinnie kell és tökéletesednie. És ezeknek a czéloknak az
elérése van a lelkünkbe oltva az Isten világossága, a mit úgy hívnak,
hogy lelkiösmeret.

- Igen, igen, - erősítette Pierre.

- Próbálj lelki szemeiddel belenézni a belsődbe és kérdezd meg
magadtól, vajjon meg vagy-e magaddal elégedve? Ugyan mi az, a mit
pusztán az eszeddel elértél? Mi vagy te voltaképpen? Ön, uram, fiatal,
gazdag, okos és művelt. Vajjon mire használta ön fel mindezeket a
javakat, melyeknek részese? Meg van-e elégedve magával és az életével?

- Nem, én gyűlölöm az életemet, - felelt Pierre s összeránczolta a
homlokát.

- Gyűlölöd, tehát változtasd meg, tisztítsd meg magadat, s a
megtisztulás mértékében meg fogod ösmerni a bölcseséget. Nézze csak
végig az életét, jó uram. Hogy' töltötte el? Vad orgiákban és
feslettségben, mindent elfogadván a társadalomtól, de nem adván vissza
neki cserébe semmit. Ön gazdagságot kapott. Vajjon hogy' használta
fel? Vajjon mit tett az embertársaiért? Gondolt-e jobbágyainak a
tízezreire, segített-e rajtuk akár testileg, akár erkölcsileg? Nem.
Kiaknázta a munkájukat csak azért, hogy tovább folytassa erkölcstelen
életét. Íme, ezt cselekedte. Választott-e magának valami hivatást, a
hol hasznára lehetett volna embertársainak? Nem. Léhaságban töltötte
egész életét. Azután, uram, megnősült, magára vette egy fiatal asszony
vezetésének a felelősségét, és mit csinált? Nem segített neki abban,
hogy megtalálja az igazság útját, hanem belesodorta őt a hazugság és a
boldogtalanság örvényébe. Egy ember megsértette önt, ön pedig lelőtte,
és most azt mondja, hogy nem ösmeri az Istent, és gyűlöli az életét...
Ez éppenséggel nem csoda, jó uram.

Ezek után a szabadkőműves, mintha a folytonos beszédbe belefáradt
volna, megint hanyattdőlt a pamlagra és lehúnyta a szemeit. Pierre
elnézte szigorú, mozdulatlan, öreges és szinte halálra vált arczát, és
hangtalanul mozgatta az ajkait. Azt akarta mondani: igen, ez
gyalázatos, léha és erkölcstelen élet, - de nem merte megtörni a
csöndet.

A szabadkőműves rekedten és öregesen elkezdett köhögni és az inasát
szólította.

- Hogy állunk a lovakkal? - kérdezte a nélkül, hogy Pierre-re ránézett
volna.

- Hoztak egy előfogatot, - felelt az inas. - Nem parancsol még pihenni?

- Nem, csak fogass be.

"Talán bizony elmegy és itt hagy engem egyedül, a nélkül, hogy mindent
megmondott s nekem támogatást ígért volna?" - gondolta Pierre, fölkelt
s lehorgasztott fejjel, időnkint egy-egy pillantást vetve a
szabadkőművesre, elkezdett föl- és alájárni a szobában. - "Igen, én
erre nem is gondoltam, csakugyan megvetésre méltó, feslett életet
folytattam, a melyet azonban nem szerettem és nem is akartam soha, -
gondolta Pierre, - de ez az ember ösmeri az igazságot, s ha akarná, én
előttem is föltárhatná." Pierre szerette volna ezt neki megmondani, de
nem volt hozzá bátorsága. A jövevény öreges kezeivel megszokott módon
összeszedegette a holmiját, és elkezdte begombolni a bundáját. Miután
ezt befejezte, odafordult Bezuchijhoz, s egykedvűen, udvarias hangon
így szólt hozzá:

- És most, hova méltóztatik menni, jó uram?

- Én?... Pétervárra megyek, - felelt Pierre gyerekes, határozatlan
hangon. - Nagyon köszönöm. Mindenben egyetértek önnel. De ne gondolja
ám, hogy én annyira rossz vagyok. Egész lelkemből szeretnék az lenni,
a minek ön szerint lennem kellene, de nekem soha senkiben se volt
támaszom... Egyébiránt ennek első sorban magam vagyok az oka. Segítsen
rajtam, tanítson, s akkor lehet, hogy még elérem... - Pierre nem
tudott tovább beszélni, egyet szippantott az orrával és elfordult.

A szabadkőműves sokáig hallgatott s nyilván valamit fontolgatott.

- Segítséget csakis az Isten adhat, - mondotta, - de a segítségnek
azzal a fokával, a melylyel a mi rendünk rendelkezik, készségesen
szolgál önnek, jó uram. Ön úgy is Pétervárra megy, adja át ezt
Villarszkij grófnak, (elővette a tárczáját s egy négyszeresen
összehajtott papirlapra írt valamit). Engedje meg, hogy egy tanácsot
adjak önnek. Megérkezvén a fővárosba, a legelső időt szentelje a
magányosságnak és saját maga megvizsgálásának, s ne lépjen életének az
eddigi útjára. Most pedig szerencsés útat kívánok önnek, jó uram, -
mondotta, észrevevén, hogy inasa belépett a szobába, - és sikert...

A jövevény, mint Pierre később a fölvigyázó könyvéből megtudta,
Bazgyejev Alexejevics Oszip volt. Bazgyejev még a Novikov-féle idők
egyik legösmertebb szabadkőművese és martinistája volt. Eltávozása
után Pierre nem feküdt le s nem is kérdezősködött a lovak után, hanem
még sokáig járt föl és alá az állomásépület vendégszobájában,
eltünődött kicsapongó multján, s az ujjászületés ujjongásával
elképzelte boldog, minden gáncs nélkül való és erényes jövőjét, melyet
elérni most oly könnyűnek látszott előtte. Úgy tetszett neki, hogy
csak azért élt olyan bűnös életet, mert legfeljebb olykor, akkor is
csak véletlenül jutott eszébe, milyen jó volna erényesnek lenni. Az
előbbi kétségeknek nyoma se maradt a lelkében. Erősen hitt az olyan
emberek testvéresülésének a lehetőségében, a kik azzal a czélzattal
egyesülnek, hogy egymást az erény útján támogassák, s ilyennek
látszott előtte a szabadkőművesség.



III.

Pétervárra érkezvén, Pierre senkit sem értesített megérkezéséről, nem
járt sehová, és egész napokon át Kempis Tamás könyvét olvasta, melyet
maga se tudta, ki juttatott el hozzá. Pierre csak egy dolgot értett
meg ebből a könyvből; megértette azt az előtte eddig ösmeretlen
gyönyörűséget, a melyet a tökéletesség elérhetőségében, és az emberek
közt való testvéri és tevékeny szeretet lehetőségébe vetett hit
nyújtott, s a melyet Alexejevics Oszip fedezett föl előtte. Egy héttel
a megérkezése után a fiatal lengyel gróf Villarszkij, a kit már a
pétervári társaságból úgy felületesen ösmert, olyan hivatalos és
ünnepélyes ábrázattal lépett a szobájába, mint annak idején Dolochov
segédje, s miután betette maga után az ajtót és meggyőződött arról,
hogy Pierre-en kívül senki sincs a szobában, imígyen fordult hozzá:

- Én egy megbízással és egy ajánlattal jöttem önhöz, gróf, - szólalt
meg a nélkül, hogy leült volna. - Egy, a mi rendünkben nagyon magas
polczon lévő egyéniség járt közben azért, hogy ön a mi rendünkbe a
szokásos határidő előtt fölvétessék, és engem kért föl, hogy önt
ajánljam. Én szent kötelességemnek tartom, hogy ennek a személyiségnek
az akaratát teljesítsem. Akar-e tehát ön az én közvetítésemmel a
szabadkőművesek rendjébe belépni?

Ennek az embernek, a kit Pierre a bálokon csaknem mindig
szeretetreméltóan mosolyogva s a legragyogóbb asszonyok társaságában
látott, ez a hideg és szigorú hangja, szinte megdöbbentette őt.

- Igen, akarok, - felelt Pierre.

Villarszkij lehajtotta a fejét.

- Még egy kérdést, gróf, - mondotta, - a melyre nem mint leendő
szabadkőművest, hanem mint tisztességes embert (galant homme) kérem,
legyen szíves teljesen őszintén felelni: szakított-e ön eddigi
meggyőződéseivel, hisz-e már Istenben?

Pierre elgondolkozott.

- Igen... igen, hiszek Istenben, - mondotta.

- Akkor hát... - kezdte Villarszkij, de Pierre félbeszakította.

- Igen, hiszek Istenben, - ismételte még egyszer.

- Akkor hát mehetünk, - szólott Villarszkij. - A kocsim rendelkezésére
áll.

Villarszkij egész úton hallgatott. Pierre kérdésére, hogy mit kell
tennie és hogy' kell majd felelnie, Villarszkij csak annyit mondott,
hogy nálánál méltóbb testvérek fogják őt megvizsgálni, s hogy egyéb
dolga nem lesz, mint az igazat megmondani.

Elérkezvén egy nagy ház kapujához, a melyben a páholy helyiségei
voltak, fölmentek a sötét lépcsőn s egy kivilágított előszobába
jutottak, a hol maguknak, minden segítség nélkül kellett a kabátjaikat
levetniök. Az előszobából egy szobába léptek. Az ajtóban egy furcsán
öltözött ember állott. Villarszkij elébe menve, halkan mondott neki
valamit francziául, majd odalépett egy szekrényhez, a melyben Pierre
még soha nem látott ruhákat pillantott meg. Villarszkij kivett belőle
egy kendőt, elkötötte vele Pierre szemeit s hátul csomót kötött rá,
miközben pár szál haját is belefogta, a mi némi fájdalmat okozott
neki. Azután odahúzta őt magához, megcsókolta, s elvezette valahová.
Pierre-nek ott, a hol a haja is be volt kötve a csomóba, fájt a feje
bőre, összeránczolta a homlokát a fájdalomtól, s Isten tudja miért,
szégyenkezve elmosolyodott. Hatalmas alakja, karjait leeresztve,
ránczos és mosolygós ábrázattal, bizonytalan és félénk léptekkel
követte Villarszkijt.

Vagy tíz lépés után Villarszkij megállt.

- Bármi történjék is önnel, - mondotta, - mindent férfiasan el kell
viselnie, föltéve, hogy szilárdan el van rá szánva, hogy belép
rendünkbe. (Pierre igenlőleg bólintott.) Ha kopogást hall az ajtón,
vegye le szemeiről a kendőt, - tette hozzá Villarszkij; - férfiasságot
és sikert kívánok önnek, - s Pierre-el kezet szorítván, távozott.

Pierre, mikor egyedül maradt, még egyre mosolygott. Vagy kétszer
vállat vont, mintha le akarta volna oldani a kendőt, fölemelte, majd
ismét leeresztette a kezét. Az az öt percz, a melyet így bekötött
szemekkel töltött el, egész órának tetszett előtte. Megpuffadtak a
kezei, megbicsaklottak a lábai, s úgy érezte, hogy fáradt. A
legzavarosabb és legkülönfélébb érzelmek dúltak benne. Rettegett
attól, a mi vele történni fog, de még inkább attól, hogy el találja
árulni rettegését. Kíváncsi volt, mi történik vele, mi mindent fog
látni; de mindennél nagyobb volt azon való öröme, hogy elérkezett az a
percz, a melyben végre ráléphet az újjászületésnek s az erényesen
tevékeny életnek arra az útjára, a melyről Alexejevics Oszippal való
találkozása óta állandóan ábrándozott. Erős kopogás hallatszott az
ajtón, Pierre levette a szemeiről a kendőt és körülnézett. Teljes
sötétség volt a szobában: csak egyetlen egy ponton égett valami fehér
tartóban egy lámpa. Pierre közelebb ment és látta, hogy a lámpa egy
fekete asztalon állott, a melyen nyitott könyv hevert. Ez a könyv az
Evangélium volt; az a fehér tartó, a melyben a lámpa égett, egy emberi
koponya volt, a maga odvaival és teljes fogsorával. Elolvasván az
Evangélium első szavait: "Kezdetben vala amaz Ige, és az az Ige vala
az Istennél, és az az Ige Isten vala", Pierre megkerülte az asztalt s
egy nagy, nyitott, valamivel megtöltött ládafélét látott. Ez a láda
egy csontokkal teli koporsó volt. Legkevésbbé sem lepte meg, a mit
látott. Abban a reményben, hogy teljesen új, az eddigitől minden
tekintetben különböző életet fog kezdeni, minden furcsaságra, még
furcsább dolgokra is el volt készülve, mint a miket eddig látott. A
koponya, a koporsó, az Evangélium, - úgy tetszett neki, hogy minderre,
sőt ennél még sokkal többre is számított. Iparkodván magában a
meghatottság érzését fölkelteni, körülnézett. - "Isten, halál,
szeretet, az emberek testvéresülése", - mondogatta magában, s
homályos, de örömteljes képzeteket kapcsolt össze ezekkel a szavakkal.
Kinyílt az ajtó s belépett valaki.

A gyér világosságban Pierre egy alacsony termetű embert pillantott
meg. Ez az ember, a ki nyilván a világosságról jött be a homályba,
megállt; azután óvatos léptekkel odament az asztalhoz, és rátette
bőrkeztyűs kis kezeit.

Ezen az alacsony termetű emberen fehér bőrkötény volt, mely egész
mellét és lábainak egy részét is eltakarta, a nyakán valami
nyakláncz-féle lógott, a mely mögül egy magas, fehér ingfodor állt ki,
mely egész körülfogta alulról megvilágított, hosszúkás arczát.

- Miért jött ön ide? - kérdezte a jövevény, s a Pierre által okozott
neszre odafordult hozzá. - Ön, a ki nem hisz a világosság igazságában,
s a ki nem is látja ezt a világosságot, miért jött ide, s mit akar
tőlünk? Bölcseséget, erényt, fölvilágosodást?

Abban a pillanatban, a mint az ajtó kinyílt s az ösmeretlen ember
belépett, Pierre éppen olyan rémületet és áhitatot érzett, mint a minő
gyermekkorában a gyónás alkalmával vett volt rajta erőt:
szemtől-szemben érezte magát egy, körülményeit tekintve, rá nézve
teljesen idegen élettel, s egy az emberek testvéresülése révén hozzá
közel álló emberrel. Pierre szinte fájó szívdobogással közeledett a
rhetorhoz (így hívják a szabadkőműveseknél azt, a ki a jelentkezőket a
rendbe való belépésre előkészíti). Pierre, közelebb lépve, fölismerte
a rhetorban egy Szmolyaninov nevű ösmerősét, de az a gondolat, hogy a
jövevény csakugyan ösmerőse, most bántotta őt: a jövevény egyszerűen
testvére és erényekkel ékes vezetője volt neki. Pierre sokáig nem
tudott felelni, úgy, hogy a rhetor kénytelen volt a kérdését
megismételni.

- Igen, én... én... az újjászületést akarom, - nyögte ki Pierre nagy
nehezen.

- Helyes, - szólott Szmolyaninov és legott folytatta: - van-e önnek
fogalma azokról az eszközökről, a melyekkel a mi szent rendünk önt
czélja elérésében támogathatja? - kérdezte a rhetor nyugodtan és
szaporán.

- Én... támogatást... segítséget... remélek... az újjászületésben, -
mondotta Pierre reszkető hangon és akadozva, a mi részben az
izgatottságától, részben pedig onnan eredt, hogy nem volt hozzászokva
elvont dolgokról oroszul beszélni.

- Milyen fogalmai vannak önnek a szabadkőművességről?

- Én a szabadkőművesség alatt az emberek fraternité-jét
(testvéresülés) és egyenlőségét értem, erényes czélok elérésére, -
felelt Pierre, s mindjobban kezdte magát szégyelni azért, hogy a
szavai oly kevéssé voltak a pillanat ünnepélyességéhez illők. - Én...

- Jól van, - szólott a rhetor szaporán s nyilván teljesen meg volt
elégedve ezzel a felelettel. - Vajjon keresett-e ön eszközöket ennek a
czélnak az elérésére a vallásban?

- Nem, én a vallást hazugságnak tartottam és nem követtem, - felelt
Pierre olyan halkan, hogy a rhetor nem értette, s megkérdezte tőle,
mit mondott. - Istentagadó voltam, - mondotta Pierre.

- Ön azért keresi az igazságot, hogy életében annak a törvényeit
kövesse; következésképpen ön a bölcseséget és az erényt keresi,
nemde?- szólott a rhetor pillanatnyi hallgatás után.

- Igen, igen, - erősítette Pierre.

A rhetor megköszörülte a torkát, keztyűs kezeit a mellén összetette,
és elkezdett beszélni.

- Most pedig, föl kell tárnom ön előtt a mi rendünk legfőbb czélját, -
mondotta, - s ha ez a czél egyezik az önével, úgy önnek csak hasznára
lesz, ha a rendünkbe belép. A mi rendünknek első és legfontosabb
czélja és egyúttal alapja is, a melyen épült, s a melyet semmi emberi
erő meg nem dönthet, egy bizonyos fontos mysteriumnak a megőrzése és
utódainkra való átruházása, egy olyan mysteriumnak, mely a legrégibb
időkről, sőt magától a legelső embertől maradt reánk, s a melytől, úgy
lehet, az egész emberi nem sorsa függ. De mert ez a mysterium olyan
természetű, hogy azt megérteni és hasznára fordítani senki sem tudja,
hacsak önmagának hosszú időn át folytatott és szorgalmas megtisztítása
által erre előkészítve nincsen, úgy nem is mindenki remélheti, hogy
ennek a mysteriumnak egyhamar a birtokába jut. Ezért van nekünk egy
második czélunk is, mely abban áll, hogy tagjainkat előkészítsük, a
szíveiket, a mennyire lehet, megjavítsuk, s elméjüket megtisztítsuk és
fölvilágosítsuk, még pedig azokkal az eszközökkel, a melyek
hagyományként szálltak ránk olyan férfiaktól, a kik ennek a
mysteriumnak a földerítésén fáradoztak, hogy így képesekké tegyük őket
ennek a mysteriumnak a befogadására. Tagjaink megjavításával és
megtisztításával pedig, harmadszor, meg akarjuk javítani az egész
emberi nemet, a mikor tagjainkat mint a becsület és az erény
példányképeit állítjuk oda elé, s ezzel akarunk minden erőnkből
küzdeni a gonoszság ellen, mely a világon uralkodik. Gondolkozzék
erről, s később majd újra bejövök önhöz, - mondotta és kiment a
szobából.

- Küzdeni a gonoszság ellen, mely a világon uralkodik... - ismételte
Pierre, s elképzelte ezen a téren való jövendő működését. Maga elé
képzelt olyan embereket, a milyen csak két héttel ezelőtt még ő maga
is volt, s oktatva nevelő szóval fordult hozzájuk. Bűnös és
szerencsétlen embereket képzelt maga elé, a kiken szóval és tettel
segített; zsarnokokat, a kiknek a kezeiből megmentette áldozataikat. A
rhetor által említett három czél közül ez az utolsó, az emberi nem
megjavítása, Pierret különösen érdekelte. Az a fontos mysterium, a
melyről a rhetor megemlékezett, bár ingerelte a kiváncsiságát, de nem
létezőnek tetszett előtte; a második czél pedig, önmagának a
megjavítása és megtisztítása, csak kevéssé foglalkoztatta őt, mert
ebben a pillanatban gyönyörűséggel úgy érezte, hogy máris teljesen
megtisztúlt eddigi bűneitől, s nem is képes már egyébre, mint a jóra.

Egy félóra múlva visszatért a rhetor, hogy a jelentkezővel azt a hét
erényt közölje, melyet a Salamon-templom hét lépcsőjének megfelelően,
minden szabadkőművesnek magában ápolnia kell. Ezek az erények a
következők: 1. a szerénység, a rend titkainak a megőrzése; 2.
engedelmesség a rend magasabb rangfokozatai iránt; 3. erkölcsösség; 4.
szeretet az emberiség iránt; 5. bátorság; 6. bőkezűség és 7. szeretet
a halál iránt. - A mi a hetediket illeti, - szólott a rhetor, - a
halálról való gyakori elmélkedés által iparkodjék annyira vinni magát,
hogy ne tartsa a halált többé félelmes ellenségnek, hanem jó
barátnak... a ki megszabadítja az erény munkájában fáradozó lelket az
élet nyomorúságaitól, hogy elvezesse őt a jutalom és a megnyugvás
helyére.

"Igen, ennek így kell lenni", - gondolta magában Pierre, mikor ezek
után a rhetor megint kiment és tünődésében egyedül hagyta őt. - "Ennek
így kell lenni, de én még annyira gyönge vagyok, hogy szeretem az
életemet, melynek az értelme csak most kezd valamelyest kibontakozni
előttem." De a többi öt erényt, a melyeket Pierre az újjain
számlálgatva idézett föl az emlékezetében, már ott érezte a lelkében;
a férfiasságot is, a bőkezűséget is, az erkölcsösséget is, az
emberiség iránt való szeretetet is, de különösen az engedelmességet,
mely utóbbi már nem is látszott előtte erénynek, hanem boldogságnak,
(Olyan örömet okozott neki most az, hogy felszabadult a szeszélyei
alól, s alárendelhette az akaratát annak és azoknak, a kik ösmerték a
kétségbevonhatatlan igazságot). A hetedik erényt Pierre elfelejtette
és semmiképpen se tudott visszaemlékezni rá.

Harmadízben a rhetor valamivel hamarabb tért vissza és megkérdezte
Pierret, vajjon még mindig oly szilárd-e az elhatározása, s el van-e
rá szánva, hogy mindannak aláveti magát, a mit tőle kívánni fognak.

- Én mindenre kész vagyok, - felelt Pierre.

- Még azt is közölnöm kell önnel, - szólott a rhetor, - hogy a mi
rendünk nemcsak szavakkal terjeszti az igéit, hanem más eszközökkel
is, a melyek az igazság és az erény őszinte keresőire erősebben
hathatnak a szóbeli magyarázatoknál. Már ez a ház is, a maga
berendezésével, a melyet ön itt lát, kell, hogy többet mondott légyen
az ön szívének, - föltéve, hogy őszinte, - mint a szavak; lehet, hogy
ön fölvételének további folyamán a szemléltetésnek más, hasonló
jelenségeivel is meg fog ösmerkedni. A mi rendünk a régi idők
társaságait utánozza, melyek hierogliphákkal tárták föl a
tanításaikat. A hieroglipha, - folytatta a rhetor, - valami olyan nem
érzékelhető, elvont fogalomnak képletes ábrázolása, melynek ugyanolyan
tulajdonságai vannak, mint annak a tárgynak, a melyet ez az ábrázolat
jelképez.

Pierre nagyon jól tudta, mi az a hieroglipha, de nem mert szólani.
Némán hallgatta a rhetort, s mindenből kiérezte, hogy legott
elkezdődik a próbatétel.

- Ha az ön elhatározása szilárd, akkor hozzá kell látnom, hogy önt
bevezessem, - szólott a rhetor és közelebb lépett Pierrehez. - A
bőkezűség jeléül kérem, adja át nekem összes értéktárgyait.

- De hiszen nincs nálam semmi, - mondotta Pierre, azt hivén, hogy
mindenét kívánják, a mije csak van.

- Azt, a mi önnél van: az óráját, a pénzét, a gyűrűit...

Pierre sietve elővette a tárczáját, az óráját, és kövér újjairól
sokáig nem tudta lehúzni a jegygyűrűjét. Mikor az is megtörtént, a
szabadkőmíves így szólt:

- Az engedelmesség jeléül, kérem, szíveskedjék levetkőzni. - Pierre a
rhetor utasítására levetette a frakkját, a mellényét és a bal
czipőjét. A szabadkőműves a melle bal oldalán feltárta az ingét, s
lehajolván, ballábán térdén felül felgyűrte a nadrágját. Pierre sietve
a jobb lábáról is le akarta húzni a czipőt és fel akarta gyűrni a
nadrágját, hogy ezt az előtte ösmeretlen embert ettől a fáradságtól
megkímélje, de a szabadkőműves azt mondta neki, hogy erre nincs
szükség, s papucsot adott a bal lábára. Pierre a szégyenlősség, a
kétségek és az öngúny mosolyával, mely akarata ellenére kiült az
arczára, leeresztett karokkal és szétterpesztett lábakkal állt a
rhetor-testvér előtt, és várta további parancsait.

- És végül, a tisztaszívűség jeléül, kérem, vallja be nekem a
legnagyobb szenvedélyét, - mondotta.

- Szenvedélyemet! De mikor olyan sok szenvedélyem volt, - felelt Pierre.

- Azt a szenvedélyét, mely legjobban megingatta önt az erény útján, -
magyarázta a szabadkőműves.

Pierre hallgatott és gondolkozott.

"A bor? Az evés? A tétlenség? A lustaság? A hevesség? A harag? Az
asszonyok?" - sorolta föl egymásután a bűneit, miközben egyre
mérlegelte őket, sehogy' se tudván, melyiknek adja az elsőséget.

- Az asszonyok, - mondotta végre halk, alig hallható hangon. A
szabadkőműves meg se moczczant, s azután jó darabig nem szólt semmit.
Végre odament Pierrehez, fölvette az asztalon heverő kendőt s megint
bekötötte a szemeit.

- Utólszor mondom önnek: fordítsa egész figyelmét magára, tegyen
lánczot az érzelmeire s ne keresse a boldogságot a szenvedélyekben,
hanem a szívében. A boldogság forrása nem kívülünk, hanem bennünk van.

Pierre már régóta érezte magában a boldogságnak azt az üdítő forrását,
mely ma örömmel és meghatottsággal töltötte be a lelkét.



IV.

Csakhamar ezután már nem az előbbi rhetor jött be Pierrehez, hanem az
ő ajánlója, maga Villarszkij, a kit a hangjáról legott megismert. Az
elhatározásának szilárdságára vonatkozó újabb kérdésekre Pierre így
felelt:

- Igen, igen, el vagyok szánva, - s egyik, mezítelen, és másik, czipős
lábával bátortalanul és egyenletlenül lépkedve, fedetlen, kövér
mellével, gyerekesen sugárzó mosolylyal ment előre, miközben
Villarszkij kardot szegezett meztelen mellének. A szobából kilépve
keresztül-kasul vezették őt a folyosókon és végre odavitték a páholy
ajtajához. Villarszkij elköhintette magát, mire szabadkőműves
kalapács-jelekkel feleltek neki, s kinyílt előttük az ajtó. Valami
mély, hosszú hang (Pierre szemei még mindig be voltak kötve)
megkérdezte tőle, kicsoda, hol és mikor született stb. Majd ismét
elvezették valahová s menetközben, a nélkül, hogy szemeiről a kendőt
levették volna, mindenféle allegóriákat mondottak neki útjának a
fáradalmairól, a szent barátságról, a Mindenség örök Építő mesteréről,
a férfiasságról, a melylyel a fáradalmakat és a veszedelmeket viselnie
kell. Ez alatt az út alatt Pierre észrevette, hogy őt hol
jelentkezőnek, hol szenvedőnek, hol pedig küzdő-nek nevezték, s e
közben kalapácsokkal és kardokkal különféle hangokat adtak. Mialatt
odavezették őt valami tárgyhoz, észrevette, hogy zavar és
egyenetlenség támadt a vezetői közt. Hallotta, a mint a körülötte lévő
emberek suttogva vitatkoztak, és egyikük mindenáron ragaszkodott
hozzá, hogy őt valami szőnyegre is rávezessék. Ezután megfogták a jobb
kezét és rátették valamire, a bal kezével meg odaszoríttattak a
melléhez egy czirkalmat és elismételtetvén vele azokat a szavakat, a
melyeket egyikük felolvasott, elmondatták vele a rend törvényeinek a
megtartására vonatkozó hűségesküt. Majd eloltották a gyertyákat, s
mint a szagáról érezte, borszeszt gyújtottak meg és azt mondották
neki, hogy az, a mit most lát, a kis világosság. Levették a szemeiről
a kendőt, s Pierre, mintha álmodott volna, a borszesz gyér
világosságánál néhány embert látott maga körül, a kik épp úgy, mint a
rhétor, fehér kötényt viseltek, s ott állván előtte, egy-egy kardot
tartottak a mellének szegezve. Volt közöttük egy ember, a kinek véres
volt az inge. Pierre, mikor ezt meglátta, előrenyomúlt a mellével a
kardok felé, azt akarván, hogy belészúrják őket. De a kardok kitértek
előle, mire legott megint bekötözték a szemeit.

- Most láttad a kis világosságot, - mondotta neki egy hang. Azután
megint meggyújtották a gyertyákat, azt mondták neki, hogy most meg
kell látnia a teljes világosságot is, megint levették a szeméről a
kendőt, és egyszerre legalább tíz hang így szólt: sic transit gloria
mundi.

Pierre kissé magábaszállott és elkezdett körülnézni a szobában, a
melyben volt, és szemügyre vette a körülötte lévő embereket. Egy
feketével bevont hosszú asztal körül vagy tizenkét ember ült,
ugyanolyan ruhában, mint azok, a kiket már előbb látott. Némelyeket
már a pétervári társaságból ismert közülök. Az elnöki székben egy
ismeretlen fiatal ember ült, a kinek valami furcsa kereszt csüggött a
nyakán. Tőle jobbra egy olasz abbé ült, kivel Pierre most két
esztendeje Pavlovna Annánál találkozott. Volt ott még egy nagyon
előkelő állású ember, és egy svájczi születésű nevelő, a ki azelőtt
Kuraginék házában lakott. Valamennyien ünnepélyesen hallgattak, s az
elnök szavára figyeltek, a ki egy kalapácsot tartott a kezében. A
falra egy tüzes csillag volt alkalmazva; az asztaltól jobbra egy
szőnyeg volt leterítve, a melyet mindenféle rajzok ékesítettek, a
másik oldalon pedig valami oltárféle állott, rajta az Evangéliummal és
a koponyával. Az asztal körül két nagy, a templomiakhoz hasonló
gyertyatartó volt felállítva. A testvérek közül ketten odavezették
Pierre-t az oltárhoz, s lábait derékszög alakban behajtották s
parancsolták, hogy feküdjék le, azt mondván neki, hogy az a templom
kapuja, a mely előtt most leborúlt.

- Előbb meg kell kapnia a vakoló-kanalat, - suttogta a testvérek egyike.

- Ugyan kérem, elég legyen már, - szólt rá a másik.

Pierre nem engedelmeskedett, rövidlátó szemeivel zavartan nézett
körül, s egyszerre kételkedés szállott a lelkébe.

"Hol vagyok? Mit csinálok? Vajjon nem kaczagnak-e rajtam? Nem fogok-e
szégyenkezni, ha minderre visszagondolok?" De ez a kételkedés csak egy
pillanatig tartott. Pierre ránézett a körülötte lévő emberek komoly
arczaira, eszébe jutott mindaz, a min már keresztülment, és belátta,
hogy feleúton nem lehet megállania. Megrémült a kételkedésén, s
iparkodván magába az iménti meghatottságot visszaidézni, odaborult a
templom kapui elé. És csakugyan, az előbbinél még fokozottabb
megindultság vett erőt rajta. Mikor egy darab ideig ott hevert,
ráparancsoltak, hogy keljen föl, ugyanolyan fehér kötényt adtak rá,
mint a milyen a többieken volt, odaadtak neki egy vakoló-kanalat és
három pár keztyűt, mire a nagymester odafordult hozzá. Azt mondta
neki, legyen rajta, hogy semmivel se szennyezze be ennek a köténynek a
fehérségét, mely az erő és a szeplőtelenség jelvénye; azután a
titokzatos vakoló-kanálról azt mondta, hogy munkálkodjék vele azon,
hogy a szívét minden bűntől megtisztítsa, és leereszkedően támogassa
vele embertársainak a szívét. Azután az első pár férfi-keztyűről azt
mondta, hogy ennek a jelentőségét még nem tudhatja, de azért meg kell
őriznie, a másodikról azt, hogy a gyűlések alkalmával viselje, a
harmadik pár, női kézre való keztyűről pedig ezt mondotta:

- Kedves testvér, ez a pár női keztyű is önnek van szánva. Adja ezt a
pár keztyűt annak a nőnek, a kit valamennyi közt a legtöbbre becsül.
Ezzel az ajándékkal meggyőzi szívének a tisztaságáról azt, a kit méltó
kőműves-nővérnek választ maga mellé. - Rövid hallgatás után
hozzátette: - Csak arra ügyelj, kedves testvér, nehogy tisztátalan
kezekre kerüljön ez a keztyű.

Mialatt a nagymester ezeket a szavakat mondotta, Pierre-nek úgy
tetszett, mintha az elnök zavarba jött volna. Pierre még inkább
zavarba jött, szinte a könyekig elpirult, mint a hogy' a gyermekek
szoktak, nyugtalanul nézett körül, mire kínos csend következett.

Ezt a csöndet a testvérek egyike törte meg, a ki odaállítván Pierre-t
a szőnyegre, elkezdte neki magyarázni a rajta ábrázolt tárgyak: a nap,
a hold, a kalapács, az iránylécz, a vakaró-kanál, a nyers- és a
koczkakő, az ónlap, a három ablak stb. jelentőségét. Azután kijelölték
Pierre-nek a helyét, megmutatták neki a páholy jelvényeit, megmondták
neki a jelszót és végre megengedték, hogy leüljön.

A nagymester elkezdte felolvasni a szabályzatot. Ez a szabályzat
rendkívül hosszú volt, és Pierre örömében, izgatottságában és
szégyenében képtelen volt megérteni azt, a mit előtte felolvastak.
Csak a szabályzat utolsó szavaira figyelt oda, a melyek megmaradtak az
emlékezetében.

"Mi, a mi templomainkban nem ismerünk más fokozatokat, - olvasta a
nagymester, - mint azokat, a melyek az erény és a bűn közt vannak.
Óvakodjál az olyan megkülönböztetésektől, melyek az egyenlőséget
megzavarhatnák. Bárki légyen is, siess testvérednek a segítségére,
oktasd a tévelygőt, emeld föl az elbukottat és soha se táplálj haragot
vagy ellenséges indulatot a testvéred iránt. Légy gyöngéd és
előzékeny. Szítsad minden szívben az erény tüzét. Oszd meg
boldogságodat embertársaddal, és írígység ne zavarja meg benned soha
ezt a tiszta gyönyörűséget."

"Bocsáss meg az ellenségednek és ne állj boszút rajta, hacsak azzal
nem, hogy jót cselekszel vele. Ily módon a legfőbb törvényt
teljesítve, újra eljutsz egykori, elvesztett "magasztosságod"
nyomdokaiba", - fejezte be és fölkelvén, megölelte és megcsókolta
Pierre-t.

Pierre, szemében az öröm könnyeivel nézett körül, nem tudta, mit
feleljen az üdvözlésekre s a régibb ismeretségek felújítására, a
melyekkel őt körülvették. Ő nem ismert el semmiféle ismeretséget;
mindezekben az emberekben csak testvéreket látott, s égett a vágytól,
hogy velük karöltve mielőbb munkához láthasson.

A nagymester kopogott a kalapácsával, a mire mind leültek a helyeikre
és egyikük felolvasta az alázatosság szükségességéről szóló tanítást.

A nagymester felszólította a jelenvoltakat, hogy teljesítsék utolsó
kötelezettségüket, és az az előkelő úr, a ki az alamizsna-gyűjtő
tisztét töltötte be, körüljárta a testvéreket. Pierre mind azt a
pénzt, a mi csak nála volt alá akarta írni az ívre, de attól tartott,
hogy ezt kérkedésnek veszik s így csak annyit írt alá, mint a többiek.

Az ülés véget ért, és útközben hazafelé úgy tetszett Pierre-nek,
mintha valami messzi utazásról tért volna meg, a melyen évtizedeket
töltött el, s ez alatt teljesen megváltozott és az élet azelőtti
rendjétől és szokásaitól teljesen elmaradt.



V.

A páholyba történt fölvételét követő napon Pierre otthon maradt s egy
könyvet olvasott, miközben iparkodott annak a négyszögnek az értelmébe
behatolni, melynek egyik oldala az Istent, a másik az erkölcsi-, a
harmadik a fizikai világot s a negyedik ennek a kettőnek a keverékét
jelképezte. Olykor elfordult a könyvtől és a négyszögtől, s
képzeletében új életének egész tervét megcsinálta. Tegnap azt hallotta
a páholyban, hogy párbajának a híre az uralkodó fülébe is eljutott, s
hogy rá nézve legokosabb volna, ha elmenne Pétervárról. Pierre úgy
gondolkozott, hogy visszavonul délvidéki birtokaira, s ott a
parasztjaival kezd foglalkozni. Örömmel fontolgatta ezt az új életet,
mikor egyszerre egészen váratlanul betoppant a szobába Vaszilij herczeg.

- Kedvesem, mi a manót csináltál te Moszkvában? Mért vesztél össze
Lelával, lelkem? Te tévedsz, - szólott Vaszilij herczeg, mikor a
szobába lépett. - Én mindent tudok, és teljes bizonyossággal mondhatom
neked, hogy Elen épp oly ártatlan veled szemben, mint Krisztus volt a
zsidókkal szemben.

Pierre felelni akart, de a herczeg félbeszakította.

- És mért nem fordultál egész egyszerűen és egyenesen hozzám, mint jó
barátodhoz? Én mindent tudok, mindent értek, - mondotta, - te úgy
viselted magadat, mint az olyan emberhez illik, a ki tart valamit a
becsületére; lehet, hogy kissé elhamarkodtad a dolgot, de erről ne
beszéljünk. Csak azt gondold meg, milyen helyzetbe sodortad őt, és
engemet is a társaság, sőt az udvar szemében is, - tette hozzá
valamivel halkabban. - Ő Moszkvában van, te itt. Csak gondold meg,
lelkem. - Leszorította a kezét. - Itt csak félreértésről lehet szó;
ezt, úgy gondolom, magad is érzed. Irj neki most tüstént velem
együttesen egy levelet, s ő majd eljön és tisztába hozunk mindent,
ellenkező esetben könnyen megeshetik lelkem, hogy kárát vallod.

Vaszilij herczeg biztató pillantást vetett Pierre-re.

- Jó forrásból tudom, hogy az özvegy császárné is élénken érdeklődik
az egész dolog iránt. Tudod, hogy Elen nagy kegyben áll nála.

Pierre többször is el akart kezdeni beszélni, de egyrészről Vaszilij
herczeg megakadályozta benne, másrészről pedig maga Pierre is félt a
határozott visszautasításnak és ellenkezésnek azon a hangján kezdeni
beszélni, melylyel az apósának felelni szilárdan el volt határozva.
Ezen kívül eszébe jutottak a szabadkőműves szabályzatnak ezek a szavai
is: "Légy gyöngéd és előzékeny". Összeránczolta a homlokát, elpirult,
hol fölkelt, hol meg újra leült s nagy küzdelem folyt a lelkében,
életének ebben a legsúlyosabb pillanatában, a mikor szemtől-szembe
kellemetlenséget kellett mondania valakinek, még pedig olyasvalamit, a
mi homlokegyenest ellentétben állott azzal, a mire az a valaki
számított. Úgy hozzá volt már szokva ahhoz, hogy Vaszilij herczeg
hanyagul öntelt modorának alárendelje magát, hogy most is úgy érezte,
nem lesz képes neki ellenállni; de azt is érezte, hogy egész további
sorsa függ attól, a mit most mondani fog neki; vajjon megmarad-e az
eddigi régi úton, vagy pedig rátér arra az újra, a melyet oly
csábítóan rajzoltak le előtte a szabadkőművesek, és a melyen, erős
meggyőződése szerint, meg fogja találhatni az új életre való
újjászületését.

- Nos hát, lelkem, - szólott Vaszilij herczeg tréfásan, - mondj
"igen"-t, s én azonnal írok a nevedben, s csapunk egy nagy áldomást. -
De Vaszilij herczeg be se fejezhette a tréfáját, mikor Pierre, az
apjára emlékeztető dühhel az arczán, a nélkül, hogy a herczeg szemébe
nézett volna, suttogva így szólt:

- Herczeg, én önt nem hívtam ide, menjen, kérem, menjen innen! -
Fölkelt és kinyitotta előtte az ajtót. - Menjen hát, - ismételte s
szinte maga se hitt magának, de örült a zavar és a rémület
kifejezésének, mely Vaszilij herczeg arczán megjelent.

- Mi lelt? Beteg vagy?

- Menjen! - ismételte még egyszer reszkető hangon. És Vaszilij herczeg
kénytelen volt elútazni a nélkül, hogy bármi néven nevezendő
fölvilágosítást kapott volna.

Egy hétre rá, Pierre elbúcsúzván új szabadkőműves barátaitól, s
nagyobb összeget hagyván náluk jótékony czélokra, elutazott a
birtokára. Új barátai adtak neki ajánló leveleket Kievbe és Odesszába,
az ottani szabadkőművesekhez s megigérték, hogy írnak neki, és
mindenképpen támogatják őt új törekvéseiben.



VI.

Pierre és Dolochov becsületbeli ügyét szépen elsímították, és annak a
nagy szigornak ellenére is, a melyet az uralkodó akkoriban a párbajjal
szemben tanusított, sem a felek, sem a segédek nem vallották kárát az
esetnek. De a párbaj története, a melyet Pierre-nek a feleségével
történt szakítása is megerősített, élénk megbeszélés tárgya volt a
társaságban. Pierre, a kire csak úgy félvállról és vállveregetve
néztek, a mikor törvénytelen fiú volt, a kit dédelgettek és égig
magasztaltak, mikor az orosz birodalom legjobb parthiejává lett, a
házassága után, a mikor a házasulandó leányok és a lányos mamák semmit
se várhattak többé tőle, nagyon sokat vesztett a társaság szemeiben,
annyival is inkább, mert se nem tudta, se nem akarta hajszolni a
társaság kegyeit. Most egyedül őt okolták a történtekért, s
elmondották bárgyú és féltékeny embernek, a ki a vérszomjas düh
ugyanolyan kitöréseinek a rabja, mint volt az apja. És mikor Pierre
elutazása után Elen visszatért Pétervárra, nemcsak hogy örömmel, de az
őt ért csapás által fölkeltett tisztelet egy bizonyos árnyalatával
fogadták az ismerősei mind. Mikor szóba került az ura, Elen
méltóságteljes kifejezést öltött, a melyet, - bár a jelentőségével nem
igen volt tisztában, - veleszületett tapintatával sajátított volt el.
Ez a kifejezés elárulta, hogy el van rá szánva, hogy panasz nélkül
viseli a szerencsétlenségét, és hogy az ura az a kereszt, a melyet az
Isten a vállaira rendelt. Vaszilij herczeg már nyíltabban kimondta a
véleményét. Mikor Pierre-re fordult a szó, vállat vont, s a fejére
mutatva így szólt:

- Félbolond - ezt én mindig mondottam.

- Én megmondtam előre, - tódította Pierre-ről Pavlovna Anna, - én
akkor mindjárt megmondtam, még pedig előbb, mint bárki más (az
elsőségéhez szívósan ragaszkodott), hogy ez egy eszeveszett fiatal
ember, a kit a század feslett elvei teljesen megrontottak. Én ezt még
akkoriban mondtam, a mikor mindenki el volt ragadtatva tőle, s a mikor
külföldről éppen hazaérkezve, az én egyik estélyemen mint valami
második Marat mutatkozott be. És mi lett a vége? Én már akkor sem
helyeseltem ezt a házasságot, s előre megjósoltam, mi fog történni.

Pavlovna Anna szabad napjain még mindig adott estélyeket, úgy mint
azelőtt, olyan estélyeket, a minőket csak ő tudott rendezni, s a
melyeken, mint ő maga mondta: "az igazi jó társaság színejava, a
pétervári társaság értelmiségének a virága" szokott összegyűlni. A
társaság ilyetén finom megválogatásán kívül, Pavlovna Anna estélyei
még az által is kiváltak, hogy Pavlovna Anna minden estélyen valami
más és más érdekes egyéniséggel kedveskedett a vendégeinek, és hogy
sehol oly nyilvánvalóan és határozottan nem volt megállapítható a
politikai hőmérőnek az a foka, a melyen a pétervári társaság udvari és
legitimista köreinek a hangulata állott, mint ezeken az estélyeken.

Az 1806. év vége felé, a mikor már megjöttek a porosz hadsereg Jena és
Auerstädt mellett Napoleon által történt megsemmisítésének, és a
legtöbb porosz vár föladásának a szomorú részleteiről szóló hírek, s a
mikor a mi csapataink már Poroszországban jártak és megkezdődött
Napoleon ellen való második hadjáratunk, Pavlovna Anna megint nagy
estélyt adott. "Az igazi jó társaság színe-java" ezúttal a férje által
elhagyott, bűbájos, de boldogtalan Elenből, Mortemar-ból, az elragadó,
és Bécsből csak nemrég visszatért Hyppolit herczegből, két
diplomatából, a nagynéniből, egy fiatal emberből, a kit egyszerűen "a
nagyérdemű ember" néven ismertek a társaságban, egy újdonsült
udvarhölgyből és az anyjából, és még néhány kevésbbé figyelemre méltó
egyéniségből állott.

Az, a kivel mint újonczczal Pavlovna Anna ezen az estén a vendégeinek
kedveskedett, Drubeczkoj Borisz volt, a ki mint futár, éppen akkor
érkezett volt meg a porosz hadseregtől, s egy nagyon előkelő
személyiségnek volt a segédtisztje.

A politikai hőmérőnek az a foka, a melyet a társaság ezen az estén
tapasztalt, a következő volt: bármennyire iparkodtak is az európai
uralkodók és hadvezérek Napoleonnal szemben elnézőek lenni, hogy
nekem, illetve nekünk ezzel kellemetlenségeket és keserűségeket
okozzanak, a mi Bonaparteról táplált véleményünk, az nem változhatik.
Mi ebben a tekintetben nem szűnünk meg őszinte véleményünknek
kifejezést adni, és csak azt mondhatjuk a porosz királynak és
másoknak: "Annál rosszabb önre nézve. Tu l'as voulu, George Dandin, ez
minden, a mit mondhatunk". Ime ezt mutatta a politikai hőmérő Pavlovna
Anna estélyén. Mikor Borisz, a kivel a ház úrnője vendégeinek
kedveskedni akart, a fogadó-szobába lépett, már csaknem az egész
vendégsereg együtt volt, és a társalgás, a melyet Pavlovna Anna
vezetett, Ausztriával való diplomácziai viszonyunk és a vele való
szövetség reménye körül forgott.

Borisz, a ki egészen megférfiasodott, s üde, piros volt az arcza,
választékos segédtiszti egyenruhájában, fesztelenül lépett a
fogadó-szobába, s a mint illett, mindenekelőtt az öreg nagynénit
üdvözölte, azután pedig belevegyült a társaságba.

Pavlovna Anna csókra nyújtotta neki sovány kezét, bemutatta őt néhány
előtte ösmeretlen személyiségnek, s halkan megnevezte előtte mindeniket.

- Kuragin Hyppolit herczeg, egy nagyon kedves fiatal ember, Krug úr, a
koppenhágai diplomácziai ügyvivő, igen nagy eszű ember... és
egyszerűen Sitov úr, a nagyérdemű ember, - mondotta arról, a ki ezt a
melléknevet viselte.

Borisz, eddigi szolgálati ideje alatt, Mihajlovna Anna utánjárása, s
tartózkodó jellemének tapintata és egyéb sajátságai révén rendkívül
előnyös állásra tett szert a szolgálatban. Egy igen előkelő
személyiségnek volt a segédtisztje, rendkívüli fontos küldetésben járt
Poroszországban, a honnan csak mostanában tért vissza. Teljesen
elsajátította azt az írásba nem foglalt függelmet, mely Olmützben
annyira megtetszett volt neki, mely lehetővé tette, hogy bizonyos
esetekben az egyszerű hadnagyocska sokkalta magasabban álljon, mint a
tábornok, és a mely szerint a szolgálatban való sikerhez nem
erőmegfeszítés, nem munka, hősiesség és kitartás, hanem mindehhez csak
az kell, hogy az ember bánni tudjon azokkal, a kiknek a szolgálatok
méltánylása a kezükben van, - és sokszor ő maga is elcsodálkozott
gyors sikerein, és azon, hogy ezt mások nem tudták megérteni. Ennek a
fölfedezésének következtében egész életmódja, volt ösmerőseihez való
egész viszonya, és a jövőre vonatkozó tervei, mind teljesen
megváltoztak. Nem volt gazdag ember, de azért az utolsó garasát is
arra használta fel, hogy szebben öltözködjék, mint mások; készebb lett
volna egy sereg élvezetről lemondani, mint sem hogy valami rozoga
hintóban vagy viseltes ruhában mutassa magát Pétervár utczáin. Csak
olyan emberekhez közeledett, olyanoknak az ösmeretségét kereste, a kik
magasabban állottak, mint ő, s így esetleg hasznára lehettek. Szerette
Pétervárt és gyűlölte Moszkvát. A Rosztovék házára s a Natasa iránt
érzett gyermekkori szerelemre való visszaemlékezés kellemetlen volt
neki, és azóta, hogy a hadsereghez bevonult, egyetlen egyszer se volt
Rosztovéknál. Pavlovna Anna fogadó-szobájában, a melyben hogy
megjelenhetett, azt nagy előléptetésként fogta föl, legott fölismerte
a szerepét, és engedte, hogy Pavlovna Anna kihasználja azt az
érdeklődést, a mely a személye iránt nyilvánult, miközben figyelmesen
fürkészett minden arczot és gondosan mérlegelte a jelenvoltak
mindenikéhez való közeledésének esetleges előnyeit. Odaült a szép Elen
mellett számára kijelölt helyre és hallgatta az általános társalgást.

- "Bécs annyira a lehetőség határain kívül esőnek tartja a felajánlott
tárgyalások kiindulási pontját, hogy ezt csak a legfényesebb sikerek
révén véli elérhetőnek; viszont nem bízik azokban az eszközökben, a
melyek nekünk ezeket a sikereket megszerezhetik." A bécsi kormánynak
ezt a hiteles mondását a dán diplomácziai ügyvivő mondotta.

- Hízelgő bizalmatlanság, - jegyezte meg a nagyérdemű ember finom
mosolylyal.

- Föltétlenül különbséget kell tenni a bécsi kormány és az osztrák
császár között, - mondotta Mortemar. - Az osztrák császár ezt soha se
gondolhatta, ezt csak a kormány mondja.

- Oh, kedves vicomte, - szólt közbe Pavlovna Anna, - Európa soha se
lesz nekünk őszinte szövetségesünk.

Ezután Pavlovna Anna ráterelte a szót a porosz király férfiasságára és
határozottságára, tette pedig ezt azzal a czélzattal, hogy a
társalgásba Boriszt is belevonja.

Borisz figyelmesen hallgatta azt, a ki éppen beszélt és várta, míg a
sor rá kerül, de ekközben néhányszor is talált rá alkalmat, hogy
rápillantson bájos szomszédnőjére, a szép Elenre, a kinek mosolygó
pillantása nem egyszer találkozott a fiatal és csinos segédtiszt
pillantásával.

Nagyon természetes, hogy Poroszország helyzetéről szólva, Pavlovna
Anna fölkérte Boriszt, hogy mondja el Glogauba való utazását és azt az
állapotot, a melyben a porosz hadsereget találta. Borisz lassan,
tiszta és szabályos franczia nyelven nagyon sok érdekes részletet
mondott el a hadseregről, az udvarról, de elbeszélésének egész
folyamán a leggondosabban óvakodott véleményt mondani azokról a
tényekről, a melyekről beszélt. Borisznak jó időre sikerült a társaság
egész érdeklődését a maga számára lefoglalni, és Pavlovna Anna érezte,
hogy az újonczczal való kedveskedését a vendégek mind a legnagyobb
örömmel fogadták. Valamennyiüknél nagyobb érdeklődést tanusított
Borisz elbeszélése iránt Elen. Több ízben kérdéseket is intézett hozzá
utazását illetőleg, és úgy látszott, hogy nagyon érdeklődik a porosz
hadsereg állapota iránt. Alig, hogy az elbeszélését befejezte, Elen
szokott mosolyával odafordult hozzá:

- Feltétlenül meg kell látogatnia engem, - mondotta neki olyan hangon,
mintha bizonyos okoknál fogva, a melyeket persze ő nem tudhatott, ez
teljességgel elkerülhetetlen volna. - Kedden nyolcz és kilencz óra
közt. Nagy örömet szerez vele nekem, ha eljön.

Borisz megígérte, hogy teljesíti kívánságát és éppen beszédbe akar
ereszkedni vele, mikor Pavlovna Anna, a nagynéni ürügye alatt, a ki
állítólag beszélni akart vele, félrehívta őt.

- Hiszen ismeri az urát? - mondotta. Pavlovna Anna behúnyt szemmel és
szomorú mozdulattal rámutatott Elenre. - Oh, ez egy szerencsétlen
bájos asszony! Csak arra kérem, ne beszéljen előtte róla, nagyon
kérem! Nagyon is rosszul esnék neki!



VII.

Mikor Borisz és Pavlovna Anna a társasághoz visszatért, Hyppolit
herczeg vitte benn a szót. A karosszékben előrehajolva így szólt:

- Le roi de Prusse! - és ezt mondván elmosolyodott. Valamennyien
odafordultak hozzá. - Le roi de Prusse? - kérdezte Hyppolit, megint
elmosolyodott s megint komolyan és nyugodtan bevette magát az öblös
karosszékbe. Pavlovna Anna egy darabig várt, de mikor kiderült, hogy
Hyppolit semmi többet nem akar mondani, elkezdett arról beszélni, hogy
az az istentelen Bonaparte Potsdamban valósággal elrabolta Nagy
Frigyes kardját.

- Nagy Frigyesnek azt a kardját, a melyet én... - kezdte mondani, de
Hyppolit közbevágott:

- Le roi de Prusse... - de a mint odafordultak hozzá, legott elkezdett
szabadkozni s elhallgatott. Pavlovna Anna összeránczolta a homlokát.
Mortemar, Hyppolit barátja, egész határozottsággal odafordult hozzá:

- Nos hát, mit akar már azzal a porosz királylyal?

Hyppolit elmosolyodott, de úgy, mintha csak szégyelte volna ezt a
mosolyt.

- Eh, semmi, csak azt akartam mondani... (El akart mondani egy tréfát,
a melyet Bécsben hallott, s a melyet már egész este készült
értékesíteni.) Csak azt akartam mondani, hogy mi hiába harczolunk pour
le roi de Prusse.[11]

Borisz óvatosan elmosolyodott, úgy, hogy ezt a mosolyt gúnynak is, de
a szójáték méltatásának is lehetett felfogni. Valamennyien elnevették
magukat.

- Az ön szójátéka nagyon csípős, nagyon elmés, de nagyon igazságtalan,
- mondotta Pavlovna Anna, s megfenyegette őt ránczos ujjaival. - Mi jó
elvekért, nem pedig a porosz királyért harczolunk. Oh, milyen gonosz
ember is ez a Hyppolit herczeg! - tette hozzá.

A társalgás, mely jobbára a politikai újdonságok körül forgott, egész
este nem szünetelt. Az estély vége felé azonban, mikor az uralkodó
által adott kitüntetésekről volt szó, különösen megélénkült.

- Lám a múlt évben N. N. kapott egy arczképes dohányszelenczét, -
mondotta a nagyérdemű ember, - mért ne kaphatna S. S. ugyanilyen
kitüntetést?

- Bocsánat, az uralkodó arczképével ékesített dohányszelencze jutalom
és nem kitüntetés, - szólott a diplomata, - vagy még inkább ajándék.

- Volt rá példa - Schwarzenberg.

- Az lehetetlen, - felelt valaki.

- Fogadjunk. Az érdemrendek - az más.

Mikor mindnyájan fölkeltek, hogy elmenjenek, Elen, a ki egész este
feltűnően keveset beszélt, megint odafordult Boriszhoz azzal a
kéréssel és azzal a gyöngéd, jelentőségteljes parancscsal, hogy kedden
okvetetlenül menjen el hozzá.

- Igen nagy szükségem van erre, - mondotta és mosolyogva nézett
Pavlovna Annára, a ki azzal a szomorú mosolylyal, melylyel császári
pártfogónőjére vonatkozó szavait szokta volt kísérni, megerősítette
Elen kérését. Olyan színe volt a dolognak, mintha Elen Borisznak a
porosz hadseregről mondott szavaiból merítette volna annak a
szükségességét, hogy Borisz őt meglátogassa. Mintha csak megígérte
volna neki, hogy ha kedden elmegy hozzá, majd fölfedezi előtte ennek a
szükségességnek a titkát.

Mikor Borisz kedden este megjelent Elen pompás fogadószobájában,
éppenséggel nem kapott tiszta felvilágosítást az iránt, hogy
voltaképpen miért kellett eljönnie. Más vendégek is voltak ott, a
grófné csak keveset beszélt vele, s csak búcsúzáskor, a mikor Borisz
megcsókolta a kezét, furcsa, mosolytalan arczczal, egészen váratlanul,
suttogva így szólt hozzá:

- Jőjjön el holnap ebédre... este; de okvetetlenül eljőjjön ám...
Jőjjön el.

Borisz ekkori pétervári tartózkodása alatt bizalmas emberévé lett
Bezuchája grófné házának.



VIII.

Újra kitört a háború és a színhelye mindinkább közeledett az orosz
határ felé. Mindenütt csak átkot szórtak Bonapartéra, az emberi nem
ellenségére; a falvakban gyülekeztek az öreg katonák és az ujonczok, s
a harcztérről a legkülönfélébb, rendszerint hazug s éppen azért
mindenféleképpen elcsavart hírek érkeztek.

Az öreg Bolkonszkij herczeg és Marja herczegnő élete 1805 óta sok
tekintetben megváltozott.

1806-ban az öreg herczeget kinevezték az Oroszországban szervezett
nyolcz népfölkelési kerület egyikének a főparancsnokává. Az öreg
herczeg, a korával együttjáró gyöngeség ellenére is, mely különösen
abban az időszakban volt észrevehető rajta, a mikor a fiát
elveszettnek hitte, nem érezte magát feljogosítva arra, hogy ezt az
állást, a melyre őt maga az uralkodó nevezte ki, visszautasítsa, és ez
az előtte újonnan megnyílt hatáskör kissé fölrázta és erőre kapatta
őt. Állandóan a gondjaira bízott három kormányzóságban utazgatott,
kötelességeinek a teljesítésében a szőrszálhasogatásig pontos,
alárendeltjeivel szemben a kegyetlenségig szigorú volt, s dolgainak a
legapróbb részleteivel is ő maga törődött. Marja herczegnő már nem
vett többé mathematikai leczkéket tőle, s csak reggelenkint ment be a
dadával s a kis Nikoláj herczeggel, (a mint őt a nagyapja hívta) az
apja szobájába, a mikor otthon volt. A kis csecsemő Nikolaj herczeg, a
dadájával, Szavvisnával, a boldogult herczegné lakosztályát foglalta
el, és Marja herczegnő a nap legnagyobb részét a gyermekszobában
töltötte, s iparkodott kis unokaöcscsének az édesanyját annyira, a
mennyire lehet, helyettesíteni. M-lle Bourienne, a mint látszott,
szintén nagyon szerette a gyermeket, és Marja herczegnő gyakran a maga
megrövidítésével átengedte barátnőjének azt a gyönyörűséget, hogy azt
a kis angyalt (mint a herczeg őt nevezte) gügyösgesse és eljátszszék
vele.

A lyszija-gory-i templom főhajója mellett kis kápolna állott a kis
herczegné sírja fölött, s ebben a kápolnában állították föl azt az
Olaszországból hozott síremléket, a mely egy kiterjesztett szárnyú
angyalt ábrázolt abban a pillanatban, a mikor készül az égbe
fölszállani. Az angyal felső ajka kissé kurtára volt faragva, mintha
mosolyogni készült volna, s egy ízben Andrej herczeg és Marja
herczegnő, a mikor a kápolnából kijöttek, bevallották egymásnak, hogy
mind a ketten úgy találják, mintha az angyal arcza nagyon emlékeztetné
őket az elhúnyt kis herczegné arczára. De a mi még furcsább volt, s a
mit Andrej herczeg nem árult el hugának, az az volt, hogy Andrej
herczeg abból a kifejezésből, a melyet a művész az angyalnak
véletlenül adott, a szelíd szemrehányásnak ugyanazokat a szavait
olvasta ki, a melyeket annak idején holt feleségének az arczáról
leolvasott: "Oh miért is cselekedtétek ezt velem?..."

Kevéssel azután, hogy Andrej herczeg hazaérkezett, az öreg herczeg
kielégítette a fiát és átadta neki Bogucsarovo nevű kiterjedt
birtokát, mely negyven versztnyire volt Lyszyja Gory-tól. Andrej
herczeg részben azért, mert olyan szomorú emlékei fűzték Lyszyja
Gory-hoz, részben azért, mert nem mindenkor érzett magában elegendő
erőt ahhoz, hogy az apja természetét el tudja viselni, de részben
azért is, mert szükségét érezte a magánynak, élt az alkalommal,
megtelepedett Bogucsarovoban, s ideje legnagyobb részét ott töltötte.

Andrej herczeg az austerlitzi ütközet után végleg elhatározta, hogy
többé nem lép hadi szolgálatba; és mikor újra kitört a háború s
mindenkinek el kellett menni, ő, hogy a tényleges szolgálattól
szabaduljon, hivatalt vállalt az apja mellett, a népfölkelés
szervezésénél. Az apa és a fiú az 1805. évi hadjárat után mintegy
szerepet cseréltek. Az öreg herczeg belemelegedvén a munkakörébe,
minden jót várt a mostani hadjárattól; Andrej herczeg ellenben, a ki
nem vett részt a hadjáratban, mely a lelke fenekén bántotta őt, csakis
rosszat várt tőle.

1807. február 26-án az öreg herczeg elutazott. Andrej herczeg, mint az
apja távollétében rendesen, Lyszyja Goryban maradt. A kis Nikoluska
már negyednapja gyöngélkedett. A kocsisok, a kik az öreg herczeget
elvitték, Andrej herczegnek szóló iratokkal és levelekkel tértek
vissza a városból.

A komornyik, miután a fiatal herczeget nem találta a szobájában,
elment a levelekkel Marja herczegnő lakosztályába, de ott sem akadt
rá. Azt mondták neki, hogy a herczeg a gyermekszobában van.

- Parancsoljon, kegyelmes uram, Petrusa leveleket hozott, - szólott az
egyik cselédleány, a dada kisegítője, Andrej herczeghez fordulva, a ki
ott ült egy kis gyerekszékben, s reszkető kézzel valami orvosságot
csepegtetett egy vízzel félig telt pohárba.

- Mi az? - szólott bosszúsan, miközben megrándult a keze, s a
kelleténél több orvosságot csepegtetett a pohárba. A pohár tartalmát
kiöntötte a földre és friss vizet kért. A leány adott neki.

A szobában egy gyermekágy, két fiókos ágy, két karosszék, egy asztal,
egy gyermek-asztalka s egy kis székecske állott, az, a melyen Andrej
herczeg ült. Az ablakok be voltak függönyözve s az asztalon egy
kinyitott könyvvel beárnyékolva égett a gyertya, hogy a fénye ne essék
az ágyacskára.

- Édesem, - fordult a bátyjához Marja herczegnő az ágyacska mellől, a
hol állott, - jobb lesz tán várni... majd később.

- Jaj, hallgass már, kérlek, mindig csak badarságokat beszélsz, hiszen
úgyis eleget vártunk már, s mit értünk el vele, - szólott Andrej
herczeg bosszús suttogással, nyilván meg akarván szabadulni a hugától.

- Igazán mondom, lelkem, jobb volna nem ébreszteni föl, most kissé
elaludt, - mondotta a herczegnő kérő hangon.

Andrej herczeg fölkelt s kezében a pohárral lábujjhegyen odament az
ágyacskához.

- Vagy tán csakugyan ne ébreszszük föl? - kérdezte habozva.

- A hogy' gondolod, én... azt mondanám, ne... de a hogy' te akarod, -
szólott Marja herczegnő, a ki nyilván megszeppent és szégyenkezett
azon, hogy az ő véleménye győzött. Rámutatott a cselédre, a ki
suttogva szólította a herczeget.

Immár második éjszakája volt, hogy egyikük sem aludt, s ott
virrasztottak a lázban fekvő gyermek mellett. Ez alatt a két nap
alatt, nem bízván a házi orvosukban s folyton azt a másik orvost
várván, a kiért elküldtek volt a városba, hol ezzel, hol azzal az
orvossággal próbálkoztak meg. Az álmatlanságtól kimerülve,
ingerültségükben egymást ijesztgették az aggodalmaikkal és
szemrehányásaikkal és összekaptak.

- Petruska levelet hozott a papától, - suttogta a leány. Andrej kiment.

- Az ördög hozta éppen most! - dörmögte boszúsan, s meghallgatván az
apja szóbeli izenetét, átvette az iratokat s az apja levelét és
visszatért a gyerekszobába. - Nos, hogy' van? - kérdezte Andrej herczeg.

- Még mindig egyformán, várjunk még, az Istenre kérlek. Ivanycs Karl
mindig azt mondja, hogy az alvás mindennél többet ér, - suttogta Marja
herczegnő felsóhajtva. Andrej herczeg odament a gyermekhez és
megtapintotta. Szinte égett a láztól.

- Ugyan, menj a te Ivanycs Karl-oddal.

Fogta az orvosságos poharat és megint odalépett az ágyacskához.

- Andrjusa, ne bántsd! - szólott Marja herczegnő.

De ő bosszúsan s egyúttal fájdalmasan összeránczolta a homlokát,
ránézett s a pohárral reáhajolt a gyermekre.

- De ha én akarom, - mondotta. - Vagy hát kérlek, add be neki te.

Marja herczegnő vállat vont, de engedelmesen átvette a poharat, s
odaintvén a dadát, elkezdett beadni a kis betegnek, a ki hörögve
ordított. Andrej herczeg összeránczolta a homlokát, a fejéhez kapott,
kiment s a szomszéd szobában leült a pamlagra.

A levelek még mindig a kezében voltak. Gépiesen bontogatta őket s
elkezdett olvasni. Az öreg herczeg, kék papiron, az ő nagy és
hosszúkás betűivel, itt-ott rövidítésekkel is élve, a következőket írta:

"Ebben a pillanatban, nagyon örvendetes híreket kaptam egy futártól, -
bár igazak volnának! Bennigsen állítólag Eilaunál teljes diadalt
aratott Bonapartén, Pétervár diadalmámorban úszik, s a hadsereghez
küldött jutalmaknak se szeri, se száma. Ámbátor német, de azért mégis
gratulálok neki. A korcsevói előljáró, valami Chandrikov, meg nem
foghatom, mit csinál: a tartalék emberek és élelmiszerek még mindig
nincsenek együtt. Tüstént siess hozzá és mondd meg neki, hogy
leüttetem a fejét, ha egy hét alatt nem lesz együtt minden. A
Preussisch-Eilau melletti ütközetről Petyenkától is kaptam levelet, a
ki szintén részt vett benne, - igaz minden. Lám, ha nem avatkoznak
bele olyanok, a kiknek semmi közük hozzá, még a német is elpáholja
Bonapartét. Azt mondják, teljesen rendetlen futásban menekül. Láss
utána, hogy nyomban útra kelj Korcsevo-ba s tedd meg, a mire kértelek."

Andrej herczeg fölsóhajtott és fölbontott egy másik levelet. Ez
Bilibinnek egy sűrűn teleírt két íves levele volt. Összehajtotta, a
nélkül, hogy elolvasta volna, és megint átfutotta az apja levelét,
mely ezekkel a szavakkal végződött: "Láss utána, hogy nyomban útra
kelj Korcsevo-ba s tedd meg, a mire kértelek."

"Már megbocsásson, de most bizony, a míg a fiam jobban nem lesz, nem
megyek", - gondolta magában és az ajtóhoz lépve bepillantott a
gyerekszobába. Marja herczegnő még mindig ott állt az ágy mellett és
gyöngéden ringatta a gyermeket.

"Mit is ír még valami kellemetlent az apám?" - tünődött Andrej herczeg
az apja levelének a tartalmán. "Igen. A mieink diadalt arattak
Bonapartén, éppen akkor, mikor én nem vagyok ott. Igen, igen, gúnyt űz
belőlem minden... ám legyen, kedves egészségére..." s elkezdte olvasni
Bilibin franczia levelét. Olvasta, a nélkül, hogy csak felét is
megértette volna, olvasta csak azért, hogy ha csak egy perczre is,
megszűnjék arra gondolni, a mire már nagyon is régóta, kizárólag és
ezer gyötrelem között gondolt.



IX.

Bilibin most diplomácziai hivatalnoki minőségben volt a hadsereg
főhadiszállásán, és bár franczia nyelven, franczia élczekkel és
fordulatokkal fűszerezve, de igazán oroszosan, az önleszólástól és az
öngúnytól való minden félelem nélkül írta le az egész hadjáratot.
Bilibin azt írta, hogy már terhére van az ő diplomácziai szerénysége,
s hogy Andrej herczeg hűséges barátja, a ki előtt egész bosszúságát,
mely annak a láttára, a mi a hadseregnél történik, összetorlódott
benne, kiöntheti. Ez még egy régebbi, a preussisch-eilaui ütközet
előtt kelt levél volt.

"Azt tudja, kedves herczegem, - írta Bilibin, - hogy austerlitzi
fényes sikereink óta nem távoztam el a főhadiszállásról. Határozottan
beleéltem már magamat a háborúba, a minek nagyon örülök, mert az, a
mit ez alatt a három hónap alatt láttam, - szinte hihetetlen."

"De ab ovo kezdem. Az emberi nem ellensége, mint ön is tudja, támadja
a burkusokat. A burkusok, hűséges szövetségeseink nekünk, a kik három
esztendő alatt mindössze csak háromszor csaptak be bennünket. Mi
közbelépünk az érdekükben. De kisül, hogy az emberi nem ellensége rá
se hederít a mi elbűvölő szavainkra, hanem az ő udvariatlan és vad
modorában rátámad a burkusokra, még arra sem adván nekik időt, hogy a
megkezdett parádét befejezhessék, izzé-porrá zúzza őket és
megtelepszik a potsdami kastélyban."

"Legfőbb óhajtásom az!, - írja a porosz király Bonaparté-nak, - "hogy
felséged az én kastélyomban a legkellemesebb fogadtatásban
részesüljön, s erre nézve, a mennyire a körülmények engedték, a
legnagyobb gonddal megtettem a szükséges intézkedéseket. Remélem, hogy
intézkedéseimnek meg lesz az eredménye". A porosz tábornokok
hivalkodnak a francziákkal szemben tanúsított előzékenységükkel, és
első szóra lerakják a fegyvert. A glogaui helyőrség parancsnoka,
valami tízezer emberével, azt kérdi a porosz királytól, mittévő legyen
arra az esetre, ha meg kell adnia magát. Ez mind teljesen hiteles
adat. Szóval, nekünk csak az volt a szándékunk, hogy rájuk ijesszünk a
haderőnek felvonultatásával, a dolog vége pedig az lett, hogy a mi
határainkon belekeveredtünk a háborúba és a mi fő, a porosz királyért
és ő vele együtt. Nálunk teljesen rendben van minden, csak egy
csekélység hiányzik, és pedig - a főparancsnok. Miután arra a
meggyőződésre jutottak, hogy austerlitzi sikereink még határozottabbak
lehettek volna, ha a főparancsnok nem olyan fiatal ember, most szemlét
tartanak a nyolczvan esztendős tábornokok fölött és Prozorovszkij és
Kamenszkij közt ingadozván, hajlandóbbak az utóbbinak adni az
elsőséget. A tábornok egészen Szuvarov-módra kibitkán érkezik meg
hozzánk, mi pedig örömrivalgással és nagy diadallal fogadjuk őt."

Negyedikén érkezik meg Pétervárról az első futár. A podgyászt
behordják a tábornagy szobájába, a ki mindent maga szeret csinálni.
Behívnak engem is, hogy segítsek szétválogatni a leveleket és
kiválasztani azokat, a melyek nekünk szólnak. A tábornagy átengedvén
nekünk ezt a mulatságot, csak néz bennünket és várja az ő rá czímzett
leveleket. Mi keressük, - de nem akad egy se. A tábornagy elkezd
nyugtalankodni, maga is munkához lát, és talál leveleket az
uralkodótól T. gróf, V. herczeg és mások számára. Ordít és toporzékol,
haragszik mindenkire és mindenre, fogja és fölszakítja a leveleket és
elolvassa azokat, a melyek másoknak szólnak... "Áá, tehát így bánnak
velem! Nincs bizodalmuk hozzám! Áá, ellenőrizni akartok, ám jó; ki
veletek!" És megírja hírhedt parancsát Bennigsenhez:

"Megsebesültem, képtelen vagyok lóra ülni s következésképpen képtelen
vagyok a hadsereget vezényelni. Ön a gondjaira bízott hadtestet
szétverve vitte el Pultuszkba! Ott arra az egyre minden kétséget
kizárólag rájöttek, hogy se fa, se takarmány, ezen pedig segíteni
kell, s miután ön tegnap ebben az ügyben maga is Buchshevden grófhoz
fordult, arra is gondolni kell, hogy a határaink felé
visszavonúljanak, a minek még ma meg kell történnie".

"A sok lovaglástól", - írja a császárnak, - "a nyereg feltörte az
ülepemet, a mi, egyéb bajaimmal egyetemben teljesen lehetetlenné
teszi, hogy lóra üljek, és ilyen nagy hadsereget vezényeljek, s ezért
a parancsnokságot átruháztam az utánam rangban legidősebb tábornokra,
Buchshevden grófra, elküldvén hozzá az ügyeletes különítményt és
mindazt, a mi hozzávaló, és azt tanácsoltam neki, hogy ha nem lesz
kenyere, vonuljon vissza Poroszország belsejébe, mert mindössze egy
napra való kenyér, sőt, mint azt Ostermann és Szedmoreczkij
hadosztályparancsnokok jelentették, egyes ezredeknél semmi se maradt;
a parasztok pedig szintén mindent fölemésztettek; én pedig, míg föl
nem gyógyulok, az osztrolenkai kórházban maradok. Idezárva a
legmélyebb hódolattal mellékelem a hadsereg állományáról szóló
kimutatást is, és jelentem, hogy ha a hadsereg még tizenöt napig a
mostani táborban marad, akkor tavaszra egyetlen egészséges ember se
marad benne."

"Engem, öreg embert pedig, a ki úgy se fog már dicsőségre szert tenni,
mert nem tudok megfelelni annak a nagy és dicsőséges feladatnak, a
melyre kiválasztattam, bocsásson el felséged falúra. Erre vonatkozó
legkegyelmesebb elhatározását itt a kórházban fogom bevárni, hogy
addig is, ne holmi irodavezető, hanem a nem vezénylő tábornok
szerepében álljak a csapatok előtt. A hadsereg kötelékéből leendő
elbocsáttatásom a legcsekélyebb szóbeszéd tárgyául se fog szolgálni,
egy megvakult embert elbocsátottak a hadseregtől, ennyi az egész. -
Olyanok, mint én, - ezrivel vannak Oroszországban."

"A tábornagy haragszik a császárra, következésképpen bűntetéssel sújt
valamennyiünket; ez tökéletesen logikus eljárás!"

"Ime, a komédia első felvonása. A mi ez után következik, az
természetesen még érdekesebb és még mulatságosabb lesz. A tábornagy
eltávozása után kiderül, hogy szemtől szemben állunk az ellenséggel, s
hogy föltétlenül el kell fogadnunk az ütközetet. Buchshevden, mint
rangban a legidősebb, főparancsnok ugyan, de Bennigsen tábornok nem
egészen nyugszik bele ebbe, annál is kevésbbé, mert ő a hadtestével
szemtől szemben áll az ellenséggel s ezt a véletlent ki akarja aknázni
a megütközésre. Ezt meg is cselekszi. Ez volt a pultuszkai ütközet,
mely nagy diadalnak van kikürtölve, de a mely az én nézetem szerint
éppenséggel nem volt az. Nekünk, polgárembereknek, a mint tudja,
nagyon rossz szokásunk van az ütközetek megnyerésének vagy
elvesztésének a megítélésében. Az, a ki az ütközet után visszavonul,
szerintünk elvesztette az ütközetet, s ez után ítélve a pultuszkai
ütközetet mi veszítettük el. Egy szóval, mi az ütközet után
visszavonulunk, de a győzelem hírével nyomban futárt menesztünk
Pétervárra és Bennigsen tábornok nem engedi át a hadsereg
főparancsnokságát Buchshevden tábornoknak, mert azt reméli, hogy
hálából a győzelmeért megkapja a főparancsnoki czímet. Ennek az
interregnumnak az ideje alatt mi a hadi mesterkedésnek nagyon eredeti
és érdekes sorozatába kapunk bele. A mi tervünk bármennyire annak
kellene is lennie, nem az többé, hogy az ellenséget elkerüljük vagy
megrohanjuk, hanem csakis az, hogy elkerüljük Buchshevden tábornokot,
a kinek, mint rangban legidősebbnek, a főparancsnokunknak kellene
lennie. És olyan erélylyel haladunk e felé a czél felé, hogy még
olyankor is, a mikor átkelünk egy-egy folyón, a melyen gázlók
nincsenek, fölégetjük magunk mögött a hidat, csak azért, hogy távol
tartsuk magunktól az ellenséget, mely ezúttal nem Bonaparte, hanem
Buchshevden. Kevés híja, hogy egy ilyen mesterkedés alkalmával, mely
bennünket tőle megszabadított, meg nem támadták és el nem fogták
Buchshevdent az ellenség kitünő csapatai. Buchshevden üldöz bennünket,
mi pedig menekülünk előle. Alig hogy ő átkel a folyó egyik partjára,
mi legott visszamegyünk a másikra. Végre Buchshevden elcsíp bennünket
és rohamot intéz ellenünk. Mind a két tábornok haragszik, s az ügy
Buchshevden tábornok részéről párbajra való kihívással, Bennigsen
részéről pedig nyavalyatöréses rohammal végződik. De szerencsére a
legválságosabb pillanatban az a futár, a ki megvitte Pétervárra a
pultuszkai győzelem hírét, visszaérkezik és hozza magával a
főparancsnoki kinevezést, és így az első ellenség - Buchshevden, le
van győzve. Most azután már a második ellenségre, Bonapartéra is
gondolhatunk. De kiderül, hogy ugyanabban a pillanatban beköszönt
hozzánk a harmadik ellenség - az igazhitű hadsereg, a mely hangos
szóval követel kenyeret, húst, kétszersültet, szénát, zabot - és isten
tudja, még mi mindent! A raktárak üresek, az útak járhatatlanok. Az
igazhitűek elkezdenek rabolni, s a rablás olyan mérveket ölt, a
melyről az utolsó hadjárat még csak halvány fogalmat sem adhatott
senkinek. Fél ezredek szabad csapatokká alakulnak, bejárják a
környéket, kardra hányva s a lángok martalékává téve mindent. A
lakosság teljesen ki van fosztva, a kórházak zsúfolva vannak
betegekkel és éhség pusztít mindenfelé. A fosztogatók már két ízben a
főhadiszállást is megtámadták, úgy, hogy a főparancsnok kénytelen volt
egy zászlóalj katonával szétveretni őket. Az egyik ilyen támadás
alkalmával elvitték az én üres ládáimat s a hálóköntösömet is. Az
uralkodó minden hadosztály parancsnokának meg akarja adni a jogot
arra, hogy a fosztogatókat agyonlövethesse, de én nagyon tartok tőle,
hogy ez csak arra vezetne, hogy a csapatok egyik fele kénytelen volna
a másik felét agyonlőni."

Andrej herczeg eleinte pusztán csak a szemeivel olvasott, de később
az, a mit olvasott (bár jól tudta, hogy mennyire adhat hitelt
Bilibinnek) önkéntelenül is mind jobban kezdte érdekelni. Mikor eddig
eljutott, összegyűrte és eldobta a levelet. Nem az bosszantotta, a mit
a levélben olvasott, hanem az, hogy az az ottani, ő rá nézve teljesen
idegen élet, képes volt őt felizgatni. Behúnyta a szemeit,
végigsimította a homlokát, mintha az iránt, a mit a levélben olvasott,
minden részvétet ki akart volna űzni onnan, s hallgatózni kezdett,
vajjon mi történik a gyermekszobában. Egyszerre úgy tetszett neki,
mintha valami furcsa hangot hallana onnan. Rémület fogta el; attól
tartott, nem történt-e valami a gyermekkel, mialatt ő a levelet
olvasta. Lábújjhegyen odament a gyermekszoba ajtajához és kinyitotta.

Abban a pillanatban, a mint belépett, látta, hogy a dada ijedt arcczal
elrejtett előle valamit, s hogy Marja herczegnő már nem volt az ágy
mellett.

- Kedvesem, - hallatszott a háta mögött Marja herczegnőnek - mint neki
rémlett, kétségbeesett - suttogása. A mint ez tartósabb álmatlanság
vagy izgalmak után gyakran megesik, valami minden ok nélkül való
rémület fogta el őt: azt vette a fejébe, hogy a gyermek meghalt.
Mindenben, a mit látott vagy hallott, ennek a rémületnek a
megerősítését vélte felfedezni.

"Mindennek vége", - gondolta magában, s hideg verejték lepte el a
homlokát. Önmagából kikelve lépett oda az ágyacskához, s meg volt
győződve róla, hogy üresen találja, s hogy a dada a meghalt gyermeket
rejtegeti előle. Elhúzta a függönyt s rémülten ide s tova révedező
szemei jó darabig nem tudták meglátni a gyermeket. Végre
megpillantotta: a pirosképű gyermek, szétterpesztett lábakkal
keresztben hevert az ágyacskáján, feje lelógott a párnáról s álmában
csámcsogott az ajkaival és egyenletesen lélekzett.

Andrej herczeg, mikor a gyermeket megpillantotta, úgy megörült, mintha
már csakugyan elvesztette volna. Lehajolt hozzá, s úgy, a mint a húga
tanította, megtapintotta az ajkaival, vajjon van-e láza. Kis homloka
nyirkos volt, kezével megérintette a fejét, - még a haja is szinte
lucskos volt: annyira izzadt. Nemcsak, hogy nem halt meg, de most már
nyilvánvaló volt, hogy keresztülvergődött a válságon, s hogy meg fog
gyógyulni. Andrej herczeg szerette volna fölkapni, összenyomni és a
keblére ölelni ezt a tehetetlen kis teremtést; de nem volt hozzá
bátorsága. Ott állott fölötte s elnézte a fejét, a kezeit s a takaró
alatt kidomborodó lábacskáit. Valami nesz hallatszott mellette, s
valami árnyékféle jelent meg az ágyacska függönye alatt. Ő hátra se
nézett s folyton csak a gyermek arczába bámulva, egyenletes
lélekzésére figyelt. Az a sötét árnyék Marja herczegnő volt, a ki
nesztelen léptekkel odament az ágyacskához, félrehúzta a függönyt és
alábújt. Andrej herczeg, a nélkül, hogy hátranézett volna, megösmerte
és kezet nyújtott neki. A herczegnő megszorította a kezét.

- Izzadt, - szólott Andrej herczeg.

- Nálad voltam, hogy ezt megmondjam.

A gyermek álmában megmozdult, elmosolyodott s a homlokát odaszorította
a párnához.

Andrej herczeg ránézett a húgára. Marja herczegnő sugárzó szemei a
függöny alatti félhomályban még a szokottnál is jobban csillogtak a
boldogság könnyeitől, melyek ott rezegtek bennük. Marja herczegnő
odahajolt a bátyjához és megcsókolta, miközben beleakadt az ágy
függönyébe. Megfenyegették egymást, ottmaradtak még egy darabig abban
a félhomályban, mintha csak nem akartak volna megválni attól a
világtól, a melyben hármacskán el voltak különítve az egész világtól.
Andrej herczeg, a függöny által felborzolt hajjal elsőnek ment el az
ágy mellől. "Igen, ez mindenem, a mi maradt", - mondotta magában s
felsóhajtott.



X.

Pierre csakhamar az után, hogy a szabadkőművesek rendébe fölvették,
pontos, saját maga által készített jegyzékével mindannak, a mi
teendője a birtokain lesz, elutazott a kievi kormányzóságba, a hol
jobbágyainak a legnagyobb része volt.

Kievbe érkezvén, Pierre összehívta a központi irodájába valamennyi
intézőjét és közölte velük a szándékait és az óhajtásait. Elmondta
nekik, hogy nyomban meg kell tenni a lépéseket a parasztoknak a
jobbágyság alól való teljes fölszabadítására, hogy addig is föl kell
menteni a parasztokat a robotmunka alól, hogy olyan asszonyokat, a
kiknek gyermekeik vannak, nem szabad munkába küldeni, hogy a
parasztokat minden tekintetben segíteni kell, hogy csakis intő s nem
testi büntetéseket kell alkalmazni, s hogy minden birtokon kórházakat,
menedékházakat és iskolákat kell alapítani. Az intézők közül némelyek
(írástudatlan gazdaemberek is voltak köztük) rémülten hallgatták, mert
azt vették ki mindezekből, hogy a fiatal gróf nincs megelégedve a
szolgálataikkal és rájött a sikkasztásaikra; mások mikor az első
rémületen túlestek, mulatságosnak tartották Pierre selypegését és
ezeket az új, soha még nem hallott eszméket; ismét mások egyszerűen
gyönyörűséggel hallgatták, a mint a gazdájuk beszélt; végre akadtak
olyanok is, a kik közé a főintéző is tartozott, - s ezek voltak a
legokosabbak, - a kik ebből a beszédből megértették, mint kell bánni a
gazdájukkal, hogy a maguk czéljait elérhessék.

A főintéző nagy rokonszenvet árúlt el Pierre szándékai iránt; de
megjegyezte, hogy ezeken az újításokon kívül feltétlenül szükséges
volna egyébként is foglalkozni kissé a dolgokkal, melyek bizony nagyon
rosszul álltak.

Bezuchij gróf rengeteg gazdagsága ellenére is, Pierre, azóta, hogy a
vagyonhoz és mint mondták, az ötszázezer rúbel évi jövedelemhez
hozzájutott, sokkal kevésbbé érezte magát gazdagnak, mint akkor, a
mikor az elhúnyt gróftól a maga évi tízezer rúbeljét húzta. Úgy
homályosan, nagy vonásokban a következő költségelőirányzat állott
előtte. Az adó az összes birtokok után kitett nyolczvanezret;
körülbelül harminczezerbe kerültek a Moszkva melletti birtok, a
moszkvai ház fentartása, és a herczegnők; vagy tizenötezer ment el
nyugdíjakra és ugyanannyi emberbaráti czélokra; a grófné kapott
százötvenezeret; az adósságok kamatai körülbelől hetvenezerre rúgtak;
a megkezdett templom építése ebben a két esztendőben közel tízezerbe
került; a többi százezer szintén elment, bár ő maga se tudta, hová,
sőt csaknem minden évben még újabb adósságokat is kellett csinálnia.
Ezenfelül a főintéző csaknem minden esztendőben hol tűzvészekről, hol
rossz termésekről, hol pedig a gyárak és telepek tatarozásának a
szükségességéről panaszkodott neki. És így az első, a mivel Pierre
szemben találta magát, s a mihez a legkevesebb tehetséget és
hajlandóságot érzett, annak a szükségessége volt, hogy a maga
dolgainak a rendezéséhez hozzálásson.

Pierre naponta foglalkozott a főintézőjével. De érezte, hogy ezek az ő
foglalkozásai a dolgok menetét egy hajszálnyival se vitték előbbre.
Érezte, hogy ezek az ő foglalkozásai az ügyektől teljesen függetlenek
voltak, s nem tartozván a dologra, az ügyek állásán semmit sem
változtattak.

Egyrészről a főintéző a lehető legkedvezőtlenebb színben tüntette föl
a dolgok állását, annak az elkerülhetetlenül szükséges voltát
bizonyítgatván Pierre előtt, hogy az adósságait kifizesse, és a
robotmunka igénybevételével újabb munkákba fogjon, a mire Pierre
semmiképpen se volt hajlandó; másrészről pedig Pierre követelte, hogy
a fölszabadítás mielőbb megtörténjék, a mivel a főintéző annak a
szükségességét állította szembe, hogy előbb törlesztenie kell a
gyámhatósággal szemben fönnálló tartozását, s hogy így a fölszabadítás
egyhamar nem valósítható meg.

Az intéző nem állította, hogy ez teljességgel lehetetlen, s ennek a
czélnak az elérésére azt ajánlotta, adják el a kosztromai
kormányzóságban lévő erdőket, a lapossági földeket és a krími
birtokot. De a főintéző előadásában mindezek a műveletek, a perek,
feloldások, zár alá vételek, követelések és feloldások stb. olyan
szövevényes özönével voltak kapcsolatban, hogy Pierre a kérdésbe végre
is belezavarodott s csak annyit mondott: "Jó, jó, hát csak csinálja
meg."

Pierreben nem volt meg az a gyakorlati ügyesség, mely lehetővé tette
volna, hogy közvetlenül ő maga lásson hozzá az ügyek rendbehozásához,
s azért húzódozott is tőle és csak azon volt, hogy az intézője előtt
úgy tüntesse fel a dolgot, mintha értene hozzá. Az intéző viszont
olybá tüntette föl a dolgot a gróf előtt, mintha ő rá nézve nagyon
hasznosnak, magamagára nézve pedig kellemetlennek tartaná.

A nagy városban bőven akadtak ismerősök; sőt még ismeretlen emberek is
siettek az újonnan érkezett nábobbal, s a kormányzóság legelső
nagybirtokosával ösmeretséget kötni s őt örömmel üdvözölni. A Pierre
legnagyobb gyöngesége terén való megpróbáltatások is, - a melyet, mint
ilyet vallott be a páholyba történt fölvétele alkalmával, - olyan
erősek voltak, hogy Pierre nem térhetett ki előlük. Életének megint
egész napjai, hetei és hónapjai teltek el estélyek, ebédek, reggelik
és bálok közepett, teljes gondatlanságban, úgy, mint Péterváron, s még
arra sem engedtek időt neki, hogy magához térjen. A helyett az új élet
helyett, a melyre készült, még egyre a régi életet élte, csak más
környezetben.

Pierre kénytelen volt beismerni, hogy a szabadkőművesség három
rendbeli hivatása közül azt, a mely minden szabadkőműves számára
előírja, hogy az erkölcsös élet mintaképe legyen, nem töltötte be, a
hét erény közül pedig a jó erkölcs és a halál iránt való szeretet
teljesen hiányzott belőle. Azzal nyugtatta meg magát, hogy helyette
betöltötte a másik hivatást - az emberi nem megjavítását, és voltak
más erényei, - az embertársai iránt való szeretet és különösen a
bőkezűség.

1807. tavaszán Pierre elhatározta, hogy visszamegy Pétervárra.
Visszafelé útközben a birtokait mind végig akarta járni, hogy
személyesen is meggyőződjék arról, mi mindent valósítottak meg abból,
a mit ő elrendelt, s hogy milyen állapotban van most az a nép, melyet
Isten az ő gondjaira bízott, s a melynek ő jótevője akart lenni.

A főintéző, a ki a fiatal gróf ötleteit szinte esztelenségeknek, s úgy
magára, mint ő rá és a parasztokra is károsaknak tartotta, - az
engedmények terére lépett. Miután a felszabadítás ügyét még mindig
keresztülvihetetlennek tartotta, az uraság jövetele alkalmából minden
birtokon elrendelte nagy iskola-, kórház- és menedékház-épületek
építését és mindenütt gondoskodott a kellő fogadtatásról, mely nem
volt ugyan pazarul ünnepélyes, mert tudta, hogy ez Pierrenek nem volna
ínyére, hanem igenis vallásos és hálálkodó színezetű, szentképekkel,
kenyérrel és sóval, szóval olyan, a mely, - a mennyire az uraságot
ismerte, - nagy hatással lehetett rá és félrevezethette.

A délvidéki tavasz, a bécsi hintón való nyugalmas és gyors utazás,
valamint a teljes magány, fölvidító hatással voltak Pierre-re. Azok
közül a birtokok közül, a melyeken még nem volt soha, egyik festőibb
volt a másiknál; a nép mindenütt jólétben látszott lenni, és meghatóan
háládatosnak mutatkozott a nyújtott jótéteményékért. Mindenfelé olyan
fogadtatásban részesítették őt, a mely ugyan kissé zavarba ejtette, de
azért a lelke fenekén mégis örömteljes érzéseket ébresztett. Egy
helyen a parasztok kenyérrel és sóval, s Péter és Pál képével jöttek
elébe, s engedelmet kértek tőle arra, hogy a kapott jótéteményekért
érzett szeretetük és hálájuk jeléül a templomban Péter és Pál
tiszteletére a maguk költségén új oltárt emelhessenek. A másikon elébe
jöttek az asszonyok szopós gyermekeikkel, s hálát adtak neki azért,
hogy a nehéz munka alól fölmentette őket. Egy harmadik birtokán a pap
fogadta kereszttel a kezében és azoknak a gyermekeknek a körében, a
kiket a gróf jóvoltából írni és olvasni megtanított s a vallásban
kioktatott. Ezenkívül Pierre minden birtokán a saját szemeivel látta
az egy és ugyanazon terv szerint épülő vagy már fölépült iskolákat,
kórházakat és szegényházakat, a melyek a legrövidebb idő alatt
megnyithatók lesznek. Pierre mindenfelé átvizsgálta az intézőknek a
robotmunkákról szóló kimutatásait, melyek mindenütt a munkák lényeges
csökkenéséről számoltak be, és fogadta a kék kaftános
paraszt-küldöttségek megható hálálkodását.

Csak azt nem tudta Pierre, hogy az a hely, a hol kenyeret és sót
hoztak elébe, s Péter és Pálnak oltárt akartak emelni, kereskedő
község volt, a melyben éppen akkor Péter-napi vásárt tartottak s hogy
azt az oltárt a falú gazdag parasztjai már régóta építették, és hogy a
falú lakóinak kilencztized része a legnagyobb nyomorúságban tengődött.
Nem tudta, hogy annak a következtében, hogy az ő parancsára a
gyermekes asszonyokat nem rendelték ki robotmunkára, ezeknek a
boldogtalanoknak más, még sokkal terhesebb munkákat kellett végezniök.
Nem tudta, hogy az a pap, a ki a kereszttel jött elé, mód nélkül
zsarolta a népet, s hogy azokat a gyermekeket, a kik őt körülvették, a
szüleik csak keserves könnyek közt engedték át neki. Nem tudta, hogy a
tervek szerint kőből emelendő épületeket az ő munkásai építették, s
ezzel a robotmunkát szaporították, a mely csak papiroson csökkent. Nem
tudta, hogy ott, a hol az intéző azt mutatta ki neki, hogy az obrok az
ő kívánságára leszállott egy harmadára, az uraságnak tartozó
szolgáltatások felényivel fölszállottak. Éppen azért Pierre el volt
ragadtatva a körutazása által és teljesen visszazökkent abba az
emberbaráti hangulatba, a melyben Pétervárról eljött s lelkes hangú
leveleket írt tanítótestvérének, a mint a nagy-mestert hívta.

"Milyen könnyű szerrel s milyen csekély megerőltetéssel lehet sok jót
tenni, - gondolta magában Pierre, - és mégis milyen keveset törődünk
mi ezzel."

Boldog volt attól a sok hálálkodástól, a melylyel mindenfelé
elhalmozták, de szinte szégyelte elfogadni. Ez a hálálkodás csak arra
emlékeztette őt, hogy mennyivel több jót tehetne még ezekkel az
egyszerű és jó emberekkel.

A főintéző, a ki alapjában véve rendkívül ostoba, de agyafurt ember
volt, s teljesen átlátott az okos és naiv gróf lelkén, s úgy játszott
vele, mint valami játékszerrel, látván azt a hatást, a melyet
Pierre-re a megrendelt fogadtatások tettek, erélyesebben kezdett
előtte a parasztok fölszabadításának lehetetlen és fölösleges volta
mellett érvelni, és váltig bizonyítgatta, hogy a parasztok a nélkül is
boldogok.

Pierre titkon, a lelke fenekén, igazat adott a főintézőnek abban, hogy
boldogabb embereket még elképzelni is bajos volna, s hogy ki tudja, mi
várna rájuk, ha fölszabadulnának; de azért, bár nem szívesen, mégis
ragaszkodott annak a megvalósításához, a mit igazságosnak tartott. Az
intéző megigérte, hogy minden erejét meg fogja feszíteni, hogy a gróf
akaratát megvalósítsa, mert egészen tisztában volt vele, hogy a gróf
soha se lesz képes meggyőződést szerezni magának arról, vajjon
megtörtént-e minden az erdők és birtokok eladására, de alkalmasint
soha sem is fogja kérdezni és megtudhatni azt, hogy a fölépített házak
üresen állanak, és a parasztok pénzben meg munkában továbbra is
beszolgáltatják mindazt, a mit másoknak szoktak, vagyis mindazt, a mit
csak beszolgáltathatnak.



XI.

Pierre, mikor délvidéki utazásából a legboldogabb hangulatban
visszatért, megvalósította azt a régóta táplált szándékát, hogy
barátját, Bolkonszkijt, a kit már két esztendő óta nem látott,
meglátogassa.

Bogucsarovo éppenséggel nem vonzó, sík vidéken feküdt, a melyet mezők,
irtások, s jegenye-fenyő és nyires erdők borítottak. Az urasági
udvarház az országút mentén egyenesen elnyúló falu végén, egy újonnan
kiásott, s még be sem gyepesedett partok közt elterülő tó mögött, egy
fiatal erdő közepén állott, a melyben szétszórva néhány hatalmas
luczfenyő meredt az égnek.

Az urasági udvarház szérüskertből, melléképületekből s egy nagy
kőkastélyból állott, a melynek félköralakú oromzata még épülőfélben
volt. A kerítések és a kapuk erősek és újak voltak, a kocsiszín alatt
két tüzifecskendő s egy zöldre mázolt hordó állott; az útak egyenesek,
a hidak erősek voltak és korláttal voltak ellátva. Mindenen rajta volt
a pontosság és a rendszeretet bélyege. A cselédek arra a kérdésre,
hogy hol lakik a herczeg, rámutattak a kis szárnyépületre, mely
közvetlenül a tó partján állott. Andrej herczeg öreg gyagykája, Anton,
kisegítette Pierre-t a hintóból, jelentette, hogy a herczeg itthon
van, s bevezette őt egy tiszta kis előszobába.

Pierre-t, az után a fényes környezet után, a melyben barátját
Péterváron legutóbb látta, meglepte ennek a kicsiny, bár tiszta
házacskának a szerénysége. Sietve belépett egy még be nem vakolt és
fenyőillatot terjesztő kis terembe és tovább akart menni, de Anton
lábújjhegyen előre szaladt és bekopogtatott az ajtón.

- Nos, mi baj? - hallatszott egy barátságtalan, éles hang.

- Vendég jött, - felelt Anton.

- Legyen szíves várni, - hallatszott s legott egy széknek az
eltolódása. Pierre gyors léptekkel odament az ajtóhoz, s csaknem
összeütközött az ajtón kilépő mogorva és meglehetősen megöregedett
Andrej herczeggel. Pierre megölelte, s miután a szemüvegét levette,
megcsókolta őt, és egészen közelről belenézett az arczába.

- No tessék, erre ugyan nem számítottam, rendkívül örülök, - szólott
Andrej herczeg.

Pierre nem szólt semmit, csodálkozva nézett a barátjára és le nem
vette róla a szemét. Meglepte őt az a változás, a mely Andrej
herczegen végbement. A szavai gyöngédek voltak, mosoly jelent meg az
arczán, de a tekintete bágyadt és halottszerű volt, a melynek Andrej
herczeg, minden feltünő iparkodása ellenére se tudott örömteljes és
vidám csillogást kölcsönözni. Azzal, hogy a barátja megsoványodott,
meghalványodott, megférfiasodott, nem igen törődött, de a tekintete s
az a ráncz ott a homlokán, valamint az a kifejezés, mely egy és
ugyanazon dolog fölött való állandó tépelődést árult el,
megdöbbentette és elidegenítette Pierre-t, a míg csak hozzá nem szokott.

A hosszú távollét után, mint ez rendesen lenni szokott, jó darabig nem
indult meg a társalgás; olyan dolgokról, a melyekről ők maguk is
tudták, hogy hosszasan kellett volna beszélniök, kurtán kérdezősködtek
s röviden felelgettek egymásnak. Végre nagy nehezen megállapodott a
társalgás azokon a tárgyakon, a melyekről az imént csak úgy
futólagosan beszéltek, a múlt kérdésein, a jövő tervein, Pierre
utazásán és elfoglaltságán, a háborún stb. Az a komolyság és
levertség, melyet Pierre Andrej herczeg tekintetében észrevett, most
még erőteljesebb kifejezésre jutott abban a mosolyban, a melylyel
Pierre-t hallgatta, különösen akkor, a mikor Pierre az öröm
lelkesedésével beszélt a múltról, vagy a jövőről. Mintha csak Andrej
herczeg, bár szeretett, de nem tudott volna részt venni abban, a miről
neki Pierre beszélt. Pierre kezdte érezni, hogy Andrej herczeg előtt a
lelkesedés, az ábrándozás és a boldogság reménysége nem helyén való
beszédtárgyak. Restelte kitálalni előtte legújabb és utolsó utazása
folyamán még jobban lábrakapott és megrögzött szabadkőműves elveit.
Fékezte magát, s félt, nehogy együgyűnek lássék; a mellett azonban
ellenállhatatlan vágyat érzett, hogy mielőbb meggyőzze a barátját
arról, hogy ő most egészen más, sokkal jobb ember, mint volt akkor,
ott Péterváron.

- Ki se mondhatom, mennyi mindenen mentem át azóta. Magam is alig
ismerek magamra.

- Bizony, nagyon, de nagyon megváltoztunk azóta, - jegyezte meg Andrej
herczeg.

- Nos, és ön? - firtatta Pierre, - mik az ön tervei?

- Terveim? - ismételte Andrej herczeg gúnyosan. - Az én terveim? -
mondotta másodszor is, mintha csak csodálkozott volna ennek a szónak a
jelentésén. - A mint látod, építkezem, és jövő esztendőre egészen át
akarok költözni ide...

Pierre szótlanul és merően nézett Andrej megöregedett arczába.

- Nem azt kérdem, - szólott Pierre... de Andrej herczeg félbeszakította.

- De mit is beszélünk rólam... beszélj, beszélj valamit az utazásodról
s arról, a mit ott a birtokodon csináltál.

Pierre elkezdett beszélni arról, mi mindent csinált a birtokain,
iparkodván lehetőleg elleplezni azt, hogy mi része volt neki az általa
foganatosított ujításokban. Andrej herczeg nem egyszer előre megmondta
azt, a mit utána Pierre is elmondott, mintha csak mindaz, a mit Pierre
csinált, már régóta ismeretes história lett volna, s nemcsak, hogy nem
hallgatta őt érdeklődéssel, de mintha még valamelyest szégyenkezett
volna is azért, a mit Pierre neki összebeszélt.

Pierre kezdte magát kényelmetlenül, sőt rosszul érezni a barátja
társaságában. Elhallgatott.

- De tudod mit, lelkem, - szólalt meg Andrej herczeg, a ki
szemlátomást maga is kellemetlenül érezte magát a vendégével, - én
csak úgy futólag vagyok itt, azért jöttem, hogy kissé körülnézzek. Még
ma visszamegyek a húgomhoz. Majd megismertetlek vele. Egyébiránt, azt
hiszem, ismeritek is egymást, - mondotta, nyilván csak szórakoztatni
akarván a vendégét, a kivel most semmiféle közösséget sem érzett. -
Ebéd után majd fölkerekedünk. Most pedig nem volna kedved megnézni az
udvarházamat? - Kimentek és ebédig elbóklásztak, miközben, mint az
olyan emberek, a kik csak futólag ismerik egymást, elbeszélgettek a
politikai eseményekről és közös ismerőseikről. Andrej herczeg egyedül
csak az általa rendbehozott új udvarházról és az építkezéséről beszélt
valamelyes élénkséggel és érdeklődéssel, de itt is, mikor éppen
javában magyarázta Pierre-nek a háza jövendő elhelyezését, egyszerre,
úgyszólván a szó közepén, elhallgatott. - Egyébiránt nincsen ebben
semmi érdekes, gyerünk inkább ebédelni, aztán induljunk. - Ebéd alatt
Pierre házasságára fordult a szó.

- Engem nagyon meglepett, mikor meghallottam, - mondotta Andrej herczeg.

Pierre, mint rendesen, most is elpirult erre és szaporán így szólott:

- Majd elmondom egyszer, hogy' történt az egész dolog. De hiszen
tudja, hogy ennek most mind vége van örökre.

- Örökre? - kérdezte Andrej herczeg. - Semmi sincsen, a mi örökös volna.

- De hát tudja, hogy mi lett a dolog vége? Hallott arról a párbajról?

- Hjah, tehát ezen is keresztül mentél?

- Az egyetlen, a miért hálát adok az Istennek, az, hogy nem öltem meg
azt az embert, - mondotta Pierre.

- Miért? - kérdezte Andrej herczeg. - A veszett kutyát leütni,
határozottan jó cselekedet.

- Nem, embert ölni nem szép, nem igazságos...

- Már miért ne volna igazságos? - ismételte Andrej herczeg; - azt,
vajjon mi igazságos és mi nem, gyarló emberi eszünkkel nem itélhetjük
meg. Az emberek öröktől fogva tévelyegtek és fognak is tévelyegni, még
pedig semmiben sem olyan könnyen, mint abban, hogy mit tartsanak
igazságosnak és mit igazságtalannak.

- Igazságtalan az, a mi más emberre nézve rossz, - mondotta Pierre, s
nagy megelégedéssel érezte, hogy ittléte óta Andrej herczeg most
élénkült fel először, most kezdett el először beszélni, mindent el
akarván mondani, a mi őt olyanná tette, a minő most.

- És vajjon ki mondta meg neked azt, mi az, a mi más emberre nézve
rossz? - kérdezte.

- Rossz? Rossz? - szólott Pierre, - azt valamennyien tudjuk, mi az, a
mi nekünk rossz.

- Igen, azt tudjuk, csakhogy azt, a mit én magamra nézve rossznak
tudok, nem követhetem el más emberrel, - mondotta Andrej herczeg mind
jobban nekihevülve és szemlátomást teljesen ki akarta fejteni Pierre
előtt a maga új világfelfogását. Francziául beszélt. - Én az életben
csak két valóságos csapást ösmerek: a lelkiismereti furdalást és a
betegséget. Az egyetlen boldogság pedig ennek a kettőnek a hiánya.
Magamnak élni, elkerülni ezt a két bajt: ime, ez most nekem minden
bölcsességem.

- Hát az embertársaink iránt való szeretet és az önfeláldozás? -
szólalt meg Pierre. - Nem, én nem érthetek egyet önnel! Mindössze úgy
élni, hogy az ember ne tegyen rosszat, hogy ne legyen mit megbánnia,
ez kevés. Én így éltem, magamnak éltem és tönkretettem az életemet! És
csak most, a mikor másokért élek, vagy legalább akarok élni (csupa
szerénységből kijavította magát), csak most értettem meg teljesen az
élet boldogságát. Nem, én nem értek egyet önnel és ön maga se hiszi
azt, a mit mond. - Andrej herczeg szótlanul nézett Pierre-re és
gúnyosan elmosolyodott.

- Majd meglátod a hugomat, Marja herczegnőt. Azzal összeilletek majd,
- mondotta. - Lehet, hogy magadra nézve igazad van, - folytatta némi
hallgatás után; - de minden ember a maga módja szerint él; te magadnak
éltél és azt mondod, hogy ezzel csaknem tönkretetted az életedet, s
csak akkor ismerted meg a boldogságot, a mikor másokért kezdtél élni.
Én meg éppen az ellenkezőt tapasztaltam. Én a hírnévnek éltem. (És
ugyan mi a hírnév? Ugyanaz a mások iránt való szeretet, az a vágy,
hogy valamit tégy érettük, az ő magasztalásuk után való vágy.) Én
tehát másokért éltem, és nem csaknem, hanem tökéletesen tönkretettem
az életemet. És csak azóta vagyok nyugodtabb, a mióta kizárólag
magamnak élek.

- De hát hogy' élhet az ember csak magának? - kérdezte Pierre
nekihevülve. - Hát a fia, a húga, az apja?

- Hiszen ez még mind ugyanaz az én, ezek nem mások, - szólott Andrej
herczeg; - de azok a mások, azok az embertársak, a mint ti őket Marja
herczegnővel együtt hívjátok, azok a tévelygésnek és a rossznak
legfőbb forrásai. Embertársak azok a te kievi parasztjaid, a kikkel
jót akarsz tenni.

S gúnyosan kihívó pillantással nézett Pierre-re. Nyilván ki akarta
hívni Pierre-t.

- Ön tréfál, - mondotta Pierre s mind jobban és jobban megélénkült. -
Ugyan micsoda eltévelyedés, micsoda rossz lehet abban, a mit én
akartam (de a miből nagyon keveset és rosszul valósítottam meg), de
végre is jót akartam, és valami keveset tettem is? Ugyan mi rossz
lehet abban, hogy azok a szerencsétlen emberek, a mi parasztjaink, a
kik ugyancsak olyan emberek, mint mi vagyunk, s a kik felnőnek és
meghalnak, a nélkül, hogy más fogalmaik volnának az Istenről és az
igazságról, mint a minők a szertartásokban és az értelmetlen imákban
foglaltatnak, oktatást nyernek a túlvilági élet, a forbátolás, a
jutalom és a megnyugvás hitelveiből is? Ugyan micsoda rossz és micsoda
tévelygés van abban, hogy az emberek minden segítség nélkül rakásra
pusztúlnak el a nyavalyákban, mikor olyan könnyű rajtuk segíteni, én
meg adok nekik orvost és orvosságot, az elaggottaknak pedig hajlékot?
És vajjon nem érezhető és minden kétséget kizáró boldogság-e az, hogy
míg a parasztnak, a gyermekes asszonynak máshol se nappal, sem éjjel
nincsen nyugodalma, én pihenőt és békességet adok neki?... - mondotta
Pierre selypegve és szaporán. - És én csak ezt cselekedtem, bár ha
rosszul és nagyon csekély mértékben, de valamit mégis tettem ezen a
téren, és ön nemcsak hogy engem nem fog tudni meggyőzni arról, hogy
az, a mit tettem, nem jó, de még azt se fogja megakadályozhatni, hogy
ön maga is így gondolkozzék. De a legfőbb, - folytatta Pierre, - a mit
én tudok, még pedig teljes bizonyossággal tudok, az az, hogy az a
gyönyörűség, a melyet a jó cselekedet okoz, az életnek egyetlen igazi
boldogsága.

- Igen, ha így állítjuk föl a kérdést, az egészen más, - szólott
Andrej herczeg. - Én házat építek, kertet csinálok, te pedig
kórházakat. Mindakettő szolgálhat időtöltésül. De hogy mi az, a mi
igazságos, mi az, a mi jó, annak a megítélését csak bízd rá arra, a ki
mindent tud, nem úgy, mint mi. No, de te vitatkozni akarsz, - tette
hozzá, - hát csak rajta. - Fölkeltek az asztaltól és leültek a
lépcsőn, a mely az erkélyt helyettesítette.

- No hát, rajta, vitatkozzunk, - biztatta Andrej herczeg. - Te
iskolákról, - folytatta az ujját begörbítve, - oktatásról és több
efféléről beszélsz, más szóval ki akarod emelni őt, - mondotta s
rámutatott egy parasztra, a ki a sipkáját lekapva ment el mellettük, -
az ő állatias viszonyai közül, s erkölcsi szükségleteket akarsz
támasztani benne, nekem pedig úgy tetszik, hogy az egyetlen lehető
boldogság éppen az az állati boldogság, a melytől te őt meg akarod
fosztani. Én irigylem őt, te meg olyat akarsz belőle faragni, mint én
vagyok, de az én anyagi eszközeim nélkül. A másik, a mit mondasz, az,
hogy meg akarod könnyíteni a munkáját. Szerintem pedig a testi munka
neki épp olyan szükséglete és életének épp olyan elengedhetetlen
föltétele, mint nekem és neked a szellemi munka. Te nem tudsz nem
gondolkozni. Én lefekszem három órakor, eszembe jut valami, s nem
tudok elaludni, hánykolódom, nem alszom reggelig, azért, mert
gondolkodom, és nem tudok nem gondolkodni, mint a hogy ő sem tud nem
szántani, nem kaszálni; mert ha ezt nem teszi, úgy vagy korcsmában ül,
vagy beteg. De valamint én sem állanám ki az ő rettenetes testi
munkáját, hanem egy hét alatt belehalnék, úgy ő nem bírná el az én
testi tétlenségemet, s elhíznék és belepusztúlna. A harmadik, - mit is
mondtál csak?

Andrej herczeg begörbítette a harmadik ujját.

- Hja, igen, a kórházak és orvosságok. Megütötte a guta, haldoklik, te
meg eret vágtál rajta és meggyógyítottad. Nyomorékan fog élni tehát
még vagy tíz esztendeig, terhére mindenkinek. Sokkal egyszerűbb és
jobb volna neki, ha meghalna. Majd születnek mások s van belőlük elég
mindig. Még ha azért sajnálnád, mert elpusztúl egy munkásod, - mint a
hogy' én felfogom a dolgot, de te csupa szeretetből akarod őt
gyógyítani. Neki pedig erre semmi szüksége. Aztán meg micsoda
képzelődés az, hogy az orvosság valaha valakit meggyógyított! Megölni,
- azt igen! - mondotta s boszúsan összeránczolván a homlokát,
elfordult Pierre-től.

Andrej herczeg olyan tisztán és világosan fejezte ki a gondolatait,
hogy nyilvánvaló volt, nem egyszer gondolkodott már ezen, s szaporán
és szívesen beszélt, mint az olyan ember, a ki régóta nem jutott
szóhoz. Minél vígasztalanabb volt az okoskodása, annál élénkebb lett a
tekintete.

- Oh, ez rettenetes, ez szörnyű! - mondotta Pierre. - Én csak azt nem
értem, hogy' lehet ilyen fölfogással élni. Nekem is voltak ilyen
pillanataim, most legutóbb Moszkvában és útközben is, de olyankor én
annyira elcsüggedek, hogy nem is élek, undorodom mindentől... és
elsősorban magamtól. Olyankor nem eszem, nem mosakodom... nos, és ön?...

- Már miért ne mosakodnám, ez piszkos dolog volna, - szólott Andrej
herczeg; - ellenkezőleg, rajta kell lennünk, hogy minél kellemesebbé
tegyük az életünket. Én élek, s ennek oka nem vagyok, következésképpen
igyekeznem kell, hogy lehetőleg minél jobban éljem végig az életemet,
még pedig a nélkül, hogy a másét zavarnám.

- De mi készteti önt arra, hogy ilyen gondolatok közt éljen? Hiszen
így akár teljes semmittevésben, mozdúlatlanul üljön az ember...

- Az élet úgy se hagy az embernek békét. Én nagyon örülnék, ha semmit
se kellene tennem, de lásd, egy részről az itteni nemesség megtisztelt
azzal, hogy megválasztott marsalljának, a mit csak erőszakkal tudtam
magamtól elhárítani. Nem tudták megérteni, hogy nincs meg bennem az, a
mi kellene, nincs meg az a bizonyos kedélyes és aggodalmas alávalóság,
mely ehhez szükséges. Aztán meg itt van ez a ház, a melyet föl kellett
építenem, hogy legyen egy zugom, a hol nyugodtan élhessek. Most meg
itt a népfölkelés.

- Miért nem szolgál a hadseregben?

- Austerlitz után! - szólott Andrej herczeg sötéten. - Nem, alássan
köszönöm, szavamat adtam magamnak, hogy a rendes orosz hadseregben
szolgálni többé nem fogok. És nem fogok, még akkor sem, ha Napoleon
ott állana Szmolenszknél és Lyszyja Goryt fenyegetné, még akkor se
fognék szolgálni az orosz hadseregben. Nos hát, a mint mondtam, -
folytatta Andrej herczeg kissé lecsillapodva. - Most itt van a
népfölkelés, az apám a harmadik kerület főparancsnoka, s annak, hogy a
szolgálattól szabadúljak, egyedüli módja, ha mellette maradok.

- Tehát mégis szolgál?

- Szolgálok. - Egy darabig hallgatott.

- De hát miért szolgál?

- Ime, hogy miért. Az apám egyike a század legkiválóbb embereinek. De
lassankint öregszik, s a mellett, ha nem is éppen szigorú, de nagyon
is tevékeny természetű ember. Rettenetes tud lenni a korlátlan
hatalomhoz, most pedig ahhoz a hatalomhoz való megszokásában, a melyet
az uralkodó a népfölkelés főparancsnokaira ruházott. Két héttel
ezelőtt is, ha csak két órával megkésem, felköttette volna a juchnevai
igtatót, - mondotta Andrej herczeg mosolyogva; - én tehát azért
szolgálok, mert kivülem senkinek sincs befolyása az apámra, s itt-ott
útját állom egy-egy olyan cselekedetének, a mely később sok gyötrelmet
okozna neki.

- Áá, no lássa!

- De nem úgy van ám a dolog, a mint te gondolod, - folytatta Andrej
herczeg. - Én semmi jót se kívántam és nem is kívánok ennek a gaz
igtatónak, a ki csizmákat lopott a népfölkelőktől; sőt nagyon örülnék,
ha felkötve láthatnám; de sajnálom az apámat, vagyis jobban mondva,
magamat.

Andrej herczeg mind jobban és jobban belemelegedett. Lázasan
csillogtak a szemei, mialatt iparkodott Pierre-t meggyőzni, hogy az ő
cselekedeteiben nyoma se volt soha annak, mintha embertársainak jót
akarna.

- Lásd, te föl akarod szabadítani a parasztokat, - folytatta. - Ez
nagyon szép; de nem te reád (te, azt hiszem, nem korbácsoltál meg és
nem küldtél még Szibériába senkit) és még kevésbbé a parasztokra
nézve. Ha őket ütik, korbácsolják, Szibériába küldik, ettől, azt
hiszem, semmivel se lesz rosszabb dolguk. Szibériában ugyanazt az
állati életet folytatja tovább, a sebei meg behegednek a testén, s épp
oly boldog lesz, mint volt annakelőtte. Azoknak az embereknek van erre
szükségük, a kik erkölcsi romlásnak indultak, a kikben föltámadt a
megbánás, ezt azonban elfojtják magukban, és eldurvulnak attól, hogy
módjukban van igazat és nem igazat büntetéssel sújtani. Ime, ezt
sajnálom én, és ezért óhajtanám a parasztok fölszabadúlását. Lehet,
hogy te nem láttad, de én láttam, a mint derék, jóravaló emberek, a
kik a korlátlan hatalomnak ilyetén hagyományai közt nevelkedtek, évek
multán, mikor már ingerlékenyebbek, kegyetlenekké, durvákká lesznek,
tudják is ezt, de képtelenek lévén magukon uralkodni, mind
boldogtalanabbakká lesznek.

Andrej herczeg olyan odaadással mondta ezt, hogy Pierre önkéntelenül
arra gondolt, hogy Andrejt az apja vitte rá ezekre a gondolatokra. Nem
felelt neki semmit.

- Lám, ez az, a mit én sajnálok, az emberi méltóság, a nyugodt
lelkiismeret, a tisztaság, nem pedig az ő hátuk és az ő homlokuk, a
melyeket bár hogy üt, ver és korbácsol is az ember, azért mégis hátak
és homlokok maradnak.

- Nem, nem és ezerszer is nem! Soha nem fogok önnel egyetérteni, -
mondotta Pierre.



XII.

Estefelé Andrej herczeg és Pierre kocsira ültek és elmentek Lyszyja
Gory-ba. Andrej herczeg, a ki Pierre-t nézte, néha-néha olyan
beszédekkel törte meg a csöndet, a melyek arra mutattak, hogy jó
hangulatban van.

A földekre mutatva, elkezdett neki a gazdasági újításokról beszélni.

Pierre sötéten hallgatott, kurta feleleteket adott s úgy látszott,
hogy mélyen el van merülve a gondolataiba.

Pierre azon tűnődött, hogy Andrej herczeg boldogtalan, hogy tévelyeg,
hogy nem ismeri az igazi világosságot, és hogy neki, Pierrenek,
segítségére kellene sietnie, hogy őt fölvilágosítsa és talpra állítsa.
De alig, hogy Pierre kieszelte, hogyan és mit fog mondani neki, már
előre megérezte, hogy Andrej herczeg egyetlen szóval, egyetlen érvvel
halomra dönti minden tanítását, s félt belekapni, félt gúny tárgyává
tenni az ő szentélyét, a melyen olyan szeretettel csüggött.

- De hát miért gondolkodik, - szólalt meg egyszerre Pierre, s
lehorgasztván a fejét, olyan volt, mint egy öklelőző bika, - miért
gondolkodik így? Nem volna szabad így gondolkodnia.

- De hát miről? - kérdezte Andrej herczeg csodálkozva.

- Az életről, az ember rendeltetéséről. Ez képtelenség. Én is így
gondolkoztam, s tudja-e, mi mentett meg engem? A szabadkőművesség. Ne,
ne mosolyogjon. A szabadkőművesség nem vallásos, nem szertartásos
felekezet, a minőnek én is gondoltam, a szabadkőművesség a legszebb,
az egyetlen kifejezése az emberiség legszebb és örök tulajdonságainak.

És elkezdte Andrej herczeg előtt a szabadkőművességet fejtegetni, úgy,
a mint ő értelmezte.

Elmondta, hogy a szabadkőművesség az állam és a vallás békóiból
felszabadult kereszténység tana: az egyenlőség, testvériség és
szeretet tanítása.

- Egyedül a mi szent szövetségünknek van tényleges jelentősége az
életben; a többi mind csak álom, - mondotta Pierre. - Értse meg kedves
barátom, hogy ezen a szövetségen kívül minden csak hazugsággal és
igazságtalansággal van tele, s abban teljesen egyetértek önnel, hogy
egy okos és jó embernek nem marad egyéb hátra, mint - a hogy ön is
teszi, - leélni az életet úgy, hogy a másét ne zavarja. De tegye
magáévá a mi alapelveinket, lépjen be a mi rendünkbe, engedje át magát
nekünk, engedje meg, hogy útmutatói lehessünk, s nyomban egy kis
részecskéjeül fogja érezni magát, mint a hogy én is éreztem, ennek az
óriási, láthatatlan láncznak, a melynek a kezdete az égben van.

Andrej herczeg némán maga elé bámulva hallgatta Pierre-t. Olykor a
kerekek zörgésétől nem értett meg jól egy-egy szót, s ilyenkor
megkérdezte Pierre-t, hogy mit is mondott. Abból a különös
csillogásból, mely Andrej herczeg szemeiben kigyúlt, és a
hallgatásából, Pierre azt látta, hogy nem vesztek kárba a szavai, hogy
Andrej herczeg nem fogja őt félbeszakítani s nem fog a szavain
gúnyolódni.

Elérkeztek egy kiáradt folyóhoz, a melyen kompon kellett átkelniök.
Mialatt a kocsit és a lovakat elhelyezték, ők rámentek a kompra.

Andrej herczeg a komp korlátjára támaszkodva, szótlanul nézett végig a
lemenő nap fényében csillogó vízen.

- Nos, mit gondol hát erről? - kérdezte Pierre. - Miért hallgat?

- Mit gondolok? Hallottam, a mit mondtál. Ez mind szép, - felelt
Andrej herczeg. - De te azt mondod: lépj be a mi szövetségünkbe, s mi
megmutatjuk neked az élet czélját s az ember rendeltetését és a
világon uralkodó törvényeket. De hát kik azok a "mi"? - emberek?
Honnan tudtok ti mindent? Miért csak én egymagam nem látom azt, a mit
ti láttok? Ti látjátok a földön az igaz és a jó uralmát, én meg nem
látom.

Pierre közbevágott.

- Hisz ön a túlvilági életben? - kérdezte.

- A túlvilági életben? - ismételte Andrej herczeg, de Pierre nem adott
neki időt, hogy feleljen, és ezt az ismétlést annál is inkább tagadó
válasznak vette, mert ösmerte Andrej herczeg istentagadó meggyőződéseit.

- Ön azt mondja, hogy képtelen a jó és az igaz uralmát meglátni a
földön. Én se láttam és nem is lehet azt meglátni, ha az ember úgy
veszi az életet, mint a melylyel mindennek vége. A földön, éppen ezen
a földön (Pierre rámutatott a földekre) nincs igazság, itt csupa merő
hazugság és rossz minden; de a világon, a világegyetemben igenis
fönnáll az igazság uralma, és mi most ugyan a föld, de a nagy
örökkévalóságon át a világegyetem gyermekei vagyunk. Én talán nem
érzem a lelkemben, hogy én is része vagyok ennek a rengeteg
összhangzatos egésznek? Én talán nem érzem, hogy a teremtett lényeknek
ebben a megszámlálhatatlan tömegében, a melyben az istenség, a
legmagasabb erő, a hogy' akarja, megnyilatkozik, - hogy ebben magam is
egy lánczszem, egy lépcsőfok vagyok a legalacsonyabb - és a
legmagasabbrendű lények között? Ha pedig én látom, még pedig tisztán
látom ezt a lépcsőt, a mely a növénytől az emberhez vezet, miért
tételezzem föl, hogy ez a lépcső nálam megszakad és nem vezet tovább,
tovább! Érzem, hogy én nemcsak el nem pusztulhatok, a mint hogy semmi
se pusztul el ezen a világon, hanem ellenkezőleg, örökké leszek és
örökké voltam. Érzem, hogy kívülem még szellemek is élnek fölöttem, s
ezeknek a világában lakozik az igazság.

- Igen, ez Herder elmélete, - szólott Andrej herczeg, - de engem nem
ez, nem a lélek, hanem az élet és a halál győz meg. Meggyőz az, ha
látom, hogy egy előttem kedves lény, a ki szorosan össze van kötve
velem, a ki ellen bűnt követtem el s a ki előtt igazolni akartam
magamat (Andrej herczegnek remegett a hangja és elfordult), egyszerre
elkezd szenvedni, kínlódni és megszűnik lenni... Miért? Az lehetetlen,
hogy erre a kérdésre ne legyen válasz! S én hiszem is, hogy van...
Lám, ez az, a mi az embert meggyőzi, s ez győzött meg engem is, -
mondotta Andrej herczeg.

- No igen, igen, - kiáltott föl Pierre, - hát én tán' nem ugyanezt
mondom?

- Nem. Én csak azt mondom, hogy a túlvilági élet létezésének a
szükségességéről nem érvek győzik meg az embert, hanem az, a mikor kéz
a kézben mégy egy emberrel az életen végig, s ez az ember egyszerre el
tűnik ott a semmiségben, te pedig megállsz ez előtt az örvény előtt és
belepillantasz. Belepillantottam én is...

- Nos hát! Ön tudja, hogy van egy ott, és hogy van valaki. Az ott - a
túlvilági élet. Az a valaki, - az Isten.

Andrej herczeg nem felelt. A szekér és a lovak már régen odaát voltak
a túlsó parton, a nap már félig lenyugodott, s az esti fagy apró
csillagocskákkal vonta be a rév körül elterülő tócsákat, Pierre és
Andrej pedig, az inasok, a kocsisok és a révészek legnagyobb
csodálkozására még mindig ott álltak a kompon és beszélgettek:

- Ha van Isten és van túlvilági élet, akkor igazság is van, erény is
van; s az embernek az a legnagyobb boldogsága, ha ezek elérésére
törekszik. Élnünk kell, szeretnünk kell és hinnünk kell, - mondotta
Pierre, - hogy nemcsak most és itt ezen a göröngyön élünk, hanem hogy
örökké élünk és örökké fogunk is élni ott fönn a mindenségben
(felmutatott az égre). - Andrej herczeg a komp korlátjára támaszkodva
állt ott s miközben Pierre-t hallgatta, le nem vette a szemét a napnak
a kékellő vízen reszkető vörös tükrözéséről. Pierre elhallgatott.
Teljes csönd volt köröskörül. A komp már rég kikötött volt, s csak az
ár apró habjai pacskolták halkan a komp fenekét. Andrej herczegnek úgy
tetszett, mintha a haboknak ez a csobogása hozzásúgta volna Pierre
szavaihoz: "Ez az igazság, hidd el!"

Andrej herczeg fölsóhajtott és sugárzó, gyermekes, gyöngéd
pillantással nézett belé Pierre kipirult, ünnepélyes, de barátjának a
fennsőbbségétől még mindig szepegő arczába.

- Hjah, ha ez így volna! - mondotta. - De gyerünk, üljünk fel, - tette
hozzá Andrej herczeg, s a kompról kilépve, fölpillantott az égre, a
hova Pierre mutatott és Austerlitz óta most először, megint látta azt
a magas, örök eget, a melyet ott az austerlitzi csatatéren heverve
látott, s egyszerre ujjongva és fiatalos hévvel, valami régóta
szunnyadó, valami jobb érzés kelt új életre benne. Ez az érzés ugyan
legott eltűnt, a mint Andrej herczeg megint belezökkent életének a
megszokott kerékvágásába, de ő tudta, hogy ez az érzés, a mely nem
tudott benne kifejlődni, azért mégis él a lelkében. A Pierre-rel való
találkozás Andrej herczegre nézve korszakot alkotott, a melylyel egy
látszólag ugyan változatlan, de belső világában egészen új élet
kezdődött benne.



XIII.

Már alkonyodott, mikor Andrej herczeg és Pierre a lyszyja goryi ház
főkapujához közeledtek. A megérkezés előtt Andrej herczeg mosolyogva
hívta fel Pierre figyelmét arra a zűrzavarra, mely a hátsó lépcső
körül egyszerre támadt. Egy görnyedt anyóka, iszákkal a vállán s egy
feketeruhás, hosszúhajú, középtermetű ember, mikor az érkező kocsit
megpillantották, hanyatt-homlok rohantak vissza az ajtón. Utánuk még
két vászoncseléd ugrott elő, s mind a négyen, miközben a kocsira
bámultak, rémülten futottak ki a hátsó lépcsőre.

- Ezek Masa istenes emberei, - mondotta Andrej herczeg. - Az apámnak
néztek bennünket. S ez az egyetlen dolog, a miben a húgom nem
engedelmeskedik neki: az apám azt akarja, hogy kergesse pokolba ezeket
a zarándokokat, ő pedig fogadja őket.

- De hát mik ezek az istenes emberek? - kérdezte Pierre.

Andrej herczegnek nem volt ideje, hogy feleljen. Inasok jöttek eléjük
és Andrej kikérdezte őket, hol van az öreg herczeg s mikorra várják őt
haza.

Az öreg herczeg még a városban volt, és minden pillanatban várták.

Andrej herczeg bevezette Pierre-t a maga lakosztályába, mely mindenkor
teljes rendben várta őt az apja házában, ő maga pedig bement a
gyerekszobába.

- Gyerünk a húgomhoz, - mondotta Andrej herczeg, mikor visszatért
Pierre-hez; - még nem is láttam őt, most bújkál s az ő istenes
embereivel üldögél valahol együtt. Úgy kell neki, bizton zavarba jön,
de legalább meglátod az istenes embereket. Igazán mondom, nagyon
érdekes.

- Mik azok az istenes emberek? - kérdezte Pierre.

- Majd meglátod.

Marja herczegnő csakugyan zavarba jött és piros foltok jelentek meg az
arczán, mikor Andrej és Pierre beléptek hozzá. Lakályos szobájában, a
melyben lámpák égtek a szentképek előtt, a szamovár mögött egy
barátcsuhába öltözött, hosszúorrú és hosszúhajú fiatal fiú ült
mellette a pamlagon.

A pamlag közelében egy karszéken ránczosképű, töpörödött anyóka
gunnyasztott. Gyermekes arczán szelíd kifejezés ült.

- Andrjusa, miért nem értesítettél előre? - szólott szelid
szemrehányással, s úgy állt oda a zarándokjai, mint a kotlóstyúk a
csibéi elé.

- Nagyon örülök, hogy látom, nagyon örülök, - mondotta Pierrenek,
mialatt ez megcsókolta a kezét. Még mint gyermeket ösmerte, s most
Andrejjal való barátsága, a feleségével való szerencsétlensége és a mi
a fő, jóságos és nyílt arcza, rokonszenvesen hangolták őt iránta.
Ránézett gyönyörű és sugárzó szemeivel, és mintha csak azt mondta
volna: "én önt nagyon szeretem, csak arra kérem, ne nevesse ki az
enyémeket". Az első üdvözlő szavak után leültek.

- Áá, Ivanuska is itt van, - szólott Andrej herczeg s mosolyogva
rámutatott egy fiatal zarándokra.

- Andrjusa! - mondotta Marja herczegnő könyörgő hangon.

- Tudd meg, hogy ez nőszemély, - szólt oda Andrej Pierrenek francziául.

- Andrjusa, az Istenért! - ismételte Marja herczegnő.

Nyilvánvaló volt, hogy Andrej herczegnek a zarándokok iránt tanusított
gúnyos viselkedése, és Marja herczegnőnek az érdekükben való
közbelépése immár megszokott és úgyszólván megrögzött viszony volt
közöttük.

- No, de kedves lelkem, - szólott Andrej herczeg. - Inkább hálával
kellene lenned irántam, hogy megmagyarázom Pierrenek evvel a fiatal
emberrel való bizalmas viszonyodat.

- Igazán? - mondotta Pierre, s a pápaszemén keresztül komoly
érdeklődéssel (a melyért különös hálával volt iránta Marja herczegnő)
nézett bele Ivanuska arczába, a ki megértvén, hogy ő róla van szó,
sunyi szemekkel nézett végig valamennyiükön.

Marja herczegnő teljesen fölöslegesen aggódott az övéiért. Ezek
legkevésbbé se jöttek zavarba. Az anyóka lesütötte a szemeit, lopva
pislogott a belépőkre, a tányérkáján fenekével fölfelé fordította a
csészéjét, odatett mellé egy darabka körülrágcsált czukrot s nyugodtan
és mozdulatlanul ült a helyén, arra várva, hogy majd megkínálják még
teával. Ivanuska felszürcsölte a tányérkájáról a kiömlött teát, s
ravasz, női pillantással sandított a fiatal emberekre.

- Hol jártál, voltál Kievben? - kérdezte Andrej herczeg az anyókától.

- Voltam, uram, - felelt a beszédes anyóka, - és éppen karácsonykor
voltam szerencsés a szentjeimtől az égi szent titkokról értesülhetni.
Most pedig Kolyazinból jövök, uram, a hol nagy kegynek lőn
megnyilatkozása.

- Hát te, Ivanuska, hogy' vagy?

- Én egymagam bolyongok, jó uram, - felelt Ivanuska, iparkodván minél
mélyebb hangon beszélni. - Csak Juchnevban akadtam össze Pelagejuskával.

Pelagejuska félbeszakította a társnőjét: nyilván el akarta mondani
azt, a mit látott.

- Kolyazinban, uram, nagy kegynek lőn megnyilatkozása.

- Mi az, no, tán valami új csontok? - kérdezte Andrej herczeg.

- Elég, Andrej, - szólott Marja herczegnő. - Ne mondd el, Pelagejuska.

- No lám, mit akarsz matyuska, miért ne mondanám el? Én őt szeretem. Ő
jó ember, Isten választottja, nékem pedig jóltevőm, tíz rubelt adott
egyszer, nagyon jól emlékszem. Mikor Kievben voltam, és azt mondja
nekem a félkegyelmű Kirjuska, - nagyon Istenfélő ember, télen-nyáron
mezítláb jár. - Miért nem mégy, - aszongya, - oda, a hova kell, menj
Kolyazinba, ott a matyuska, a legszentebb Isten-anyja egy képének lőn
csodatévő megnyilatkozása. Menten elbúcsúztam a szentjeimtől és
elmentem...

Valamennyien hallgattak, csak az anyóka beszélt egyenletes hangon, s
nagyokat nyelve szívta magába a levegőt.

- Megérkeztem, uram, s legott imígyen szólt hozzám a nép: nagy kegynek
lőn itt megnyilatkozása, a legszentebb szűzanyának szent olaj csepeg
az orczájából...

- No jó, jó, később majd elmeséled, - szólt rá Marja herczegnő
elpirulva.

- Engedje, hogy valamit kérdezzek tőle, - mondotta Pierre. - Te magad
is láttad? - kérdezte.

- Hogyne, uram, magam is méltónak találtattam rá. Olyan ragyogás volt
azon a képen, mintha az égből sugárzott volna rá, a matyuska orczája
meg csak csöpögött, csöpögött egyre másra...

- De hiszen ez ámítás, - mondotta Pierre együgyűen, a mint az anyókát
hallgatta.

- Jaj, uram, mit beszélsz? - sziszszent föl Pelagejuska megrémülve s
Marja herczegnőhöz fordult segítségért.

- Ezzel csak ámítják a népet, - ismételte.

- Uram Jézusom, Krisztusom, - szólott az anyóka s keresztet vetett
magára. - Óh uram, ne mondd ezt. Volt ott egy gyenerális is, a ki nem
hitt, és azt mondotta: "ez csak a barátok ámítása", alig, hogy
kimondta, megvakult. És azt álmodta, hogy megjelent neki a
pecserszkaja matyuska[12] és így szólt: "Hígy bennem és
meggyógyítalak". Legott elkezdett rimánkodni: vigyetek, vigyetek el
hozzá. Én csak a tiszta igazságot mondom, a magam szemeimmel láttam.
Egyenesen odavezették a vak embert hozzá, odament, térdreborult és
aszongya: "Gyógyíts meg! Odaadom neked azt, a mit a czártól kaptam."
Magam láttam, a mint egyszerre ott termett a keblén a csillag. Mi lett
a vége, - visszakapta a szemevilágát! Bűn ám így beszélni. Megver ám
érte az Isten, - fordult oda feddő hangon Pierrehez.

- De hát hogy' került a szentképre az a csillag? - kérdezte Pierre.

- Tán a matyuskából is tábornokot csináltak? - tódította Andrej herczeg.

Pelagejuska egyszerre elsápadt és összecsapta a kezét.

- Uram, édes jó uram, jaj neked, jusson eszedbe a fiad! - jajdult föl
az anyóka s egyszerre élénk piros lett az arcza.

- Jaj, uram, mit mondtál, az Isten legyen irgalmas néked. - Keresztet
vetett magára. - Uram, bocsáss meg neki. Matyuska, mit jelent ez?... -
fordult oda Marja herczegnőhöz. - Fölkelt és szinte sírva kezdte
összeszedegetni a czók-mókját. Szemlátomást elborzadt és szégyelte
magát, hogy egy ilyen háznak a jótéteményeit élvezte, a melyben így
beszélhettek, s egyúttal sajnálta, hogy ezentúl le kellett mondania
ezekről a jótéteményekről.

- Ugyan, micsoda kedvtelés ez? - szólott Marja herczegnő. - Minek is
jöttek a házamba?...

- No, no, hiszen csak tréfálok Pelagejuska, - szólott Pierre. -
Herczegnő, igazán mondom, nem akartam őt megbántani, csak úgy eljárt a
szám. Felejtsd el, no, csak tréfa volt az egész, - ismételte,
restelkedve elmosolyodott és szerette volna jóvátenni a hibáját. -
Hiszen csak tréfáltam, no... ő meg komolyan veszi...

Pelagejuska hitetlenül állt ott, de Pierre arczán a megbánásnak olyan
őszinte kifejezése ömlött el, s Andrej herczeg olyan szeliden nézett
hol Pelagejuskára, hol Pierrere, hogy lassanként lecsillapodott.



XIV.

A zarándoknő megnyugodott, s újra belevonatván a társalgásba, még jó
sokáig beszélt Amfilochij atyáról, a ki olyan szent életű, hogy
tömjénszagú a keze, és arról, hogy utolsó kievi zarándoklása
alkalmával az ösmerős barátok odaadták neki a barlang kulcsát, s ő
kétszersültet vévén magához, két teljes napot töltött a szentek között
a barlangban. "Imádkozom az egyikhez, megyek a másikhoz. Alszom egyet,
majd megint térdreborulok; s olyan csönd, olyan áldás van ott, hogy
szinte nem is kívánkozik vissza az ember az Isten szabad világára."

Pierre figyelmesen és komolyan hallgatta. Andrej herczeg kiment a
szobából. És utána, az istenes embereket egyedül hagyván a tea
mellett, Marja herczegnő bevezette Pierret a fogadó-szobába.

- Ön nagyon jó ember, - mondotta neki.

- Igazán mondom, eszem ágában se volt őt megbántani akarni, magam is
annyira értem és becsülöm ezeket az érzelmeket.

Marja herczegnő némán nézett rá és szeliden elmosolyodott.

- Lássa, én önt már régóta ösmerem, és szeretem, mintha testvérem
volna, - mondotta. - Milyennek találja Andrejt? - kérdezte szaporán,
nem engedvén neki időt arra, hogy gyöngéd szavaira válaszoljon. -
Nagyon nyugtalan vagyok miatta. Télen ugyan jobb az egészsége, de mult
tavaszszal megnyílt a sebe, s az orvos azt mondotta, hogy el kell
mennie magát gyógyíttatni. És a kedélyét is nagyon féltem. Ő nem olyan
természetű, mint mi nők, a ki képes volna elviselni és jól kisírni a
fájdalmát. Állandóan ott hordja magában minden keserűségét. Ma ugyan
jókedvű és eleven; de csak az ön látogatása volt ilyen hatással rá:
ritkán szokott ilyen lenni. Hogy ha rá tudnám őt venni, hogy külföldre
menjen! Neki tevékenységre van szüksége, ez a csöndes, egyhangú élet
megöli. Mások ezt tán nem veszik észre, de én tisztán látom.

Tíz óra felé az inasok kirohantak a lépcsőre, mert meghallották az
öreg herczeg közeledő fogatának a csengőit. Andrej herczeg és Pierre
szintén kimentek a lépcsőre.

- Hát ez ki? - kérdezte az öreg herczeg, a mint a kocsiról leszállt és
Pierret megpillantotta.

- Áá! Nagyon örülök! Csókolj meg, - mondotta, mikor megtudta, ki az az
ösmeretlen fiatal ember.

Az öreg herczeg jó hangulatban volt és beczézgette Pierret.

Andrej herczeg, mikor vacsora előtt visszatért az apja
dolgozó-szobájába, Pierre-el heves vitában találta az öreg herczeget.
Pierre azt bizonyítgatta, hogy eljön még az idő, mikor nem lesz
háború. Az öreg herczeg pedig, bár nem volt haragos, de ingerkedve
tagadta ezt.

- Ereszd ki az erekből a vért, és tölts vizet a helyébe, akkor nem
lesz háború. Vénasszonyos álmok, vénasszonyos álmok, - mondotta, de
azért gyöngéden megveregette Pierre vállát, és odament az asztalhoz, a
melynél Andrej herczeg, a ki nyilván nem akart a vitába beleelegyedni,
a herczeg által a városból hozott íratok közt kotorászott. Az öreg
herczeg odalépett hozzá s elkezdett vele hivatalos dolgokról beszélni.

- Rosztov gróf, a marsall, az emberek felét sem szolgáltatta be.
Bement a városba s meghítt ebédre, - adtam is neki olyan ebédet...
Aztán nézd csak emezt... No lelkem, - fordult oda Andrejevics Nikolaj
herczeg a fiához és megveregette Pierre vállát, - derék fiú ez a te
barátod, nagyon megszerettem! Egészen fölmelegített. Másra még akkor
sem igen hallgatok, ha okosan beszél, de ő még a hazugságaival is
tűzbe tud hozni, bár öreg ember vagyok. No, most menjetek, menjetek, -
tette hozzá, - lehet, hogy majd jövök én is, és vacsora után még
elüldögélek veletek. Megint vitatkozunk majd egyet. Légy szeretettel
az én bolondos Marja herczegnőm iránt, - kiáltott ki az ajtóból Pierre
után.

Pierre csak most, hogy Lyszyja Goryban volt, becsülte meg igazán
Andrej herczeggel való baráti viszonyának teljes értékét és varázsát.
Ez a varázs nem annyira az ő vele magával, mint inkább a
hozzátartozóival és a háziakkal való viszonyban jutott kifejezésre.
Pierre az öreg és mogorva herczeg s a szelid és félénk Marja herczegnő
társaságában, bár alig ösmerte őket, egyszeriben úgy érezte magát,
mintha régi barátság fűzné őt hozzájuk. Valamennyien megszerették őt.
Nemcsak Marja herczegnő nézett rá a legsugárzóbb tekintetével, a kit
lekenyerezett a zarándokokkal szemben tanusított gyöngéd viselkedése;
de még az alig egyesztendős kis Nikoláj herczeg is, a mint a nagyapja
hívta, rámosolygott Pierrere és örömmel ment a karjaiba. Ivanovics
Mihail és madmoiselle Bourienne örömteljes mosolylyal néztek rá, mikor
az öreg herczeggel beszélgetett.

Az öreg herczeg kijött a vacsorához: ez szemlátomást Pierre kedvéért
történt. Lyszyja-gory-i tartózkodásának mind a két napján rendkívül
barátságosan bánt vele, és ismételten meghívta magához.

Mikor Pierre eltávozása után a családtagok valamennyien összejöttek,
és mint ez egy új ember távozása után rendesen történni szokott,
elkezdték bírálgatni, megesett az a ritka eset, hogy valamennyien csak
jót mondottak róla.



XV.

Rosztov, mikor ezúttal a szabadságáról visszatért, csak most érezte és
ismerte föl először, hogy milyen szoros kötelékek fűzték őt
Deniszovhoz és az ezredéhez.

A mint Rosztov az ezredéhez közeledett, ugyanolyan érzés vett erőt
rajta, mint mikor a Povarszkáján fekvő szülei ház felé közeledett.
Mikor ezredének az egyenruhájában az első huszárt megpillantotta,
mikor a rőthajú Dementyevet megösmerte, a kipányvázott lovakat
meglátta, mikor Lavruska örömteljesen elkiáltotta magát a gazdája
felé: "Megjött a gróf!" és a borzas Deniszov, a ki az ágyán aludt
volt, kiszaladt a földkunyhóból s megölelte őt, a tisztek pedig
odacsődültek köré, - ugyanolyan érzés fogta el Rosztovot, mint mikor
az édes anyja, az apja és a húgai megölelték, s az öröm könnyeitől,
melyek a torkát fojtogatták, képtelen volt akár csak egy szót is
szólni. Az ezred is olyan volt, mint egy ház, még pedig épp oly
változatlanul kedves és drága, akár a szülei ház...

Miután jelentkezett az ezredparancsnoknál s megkapta az első századhoz
történt beosztását, a mint ügyeleteskedett és takarmányszerzésre járt,
a mint megint beleélte magát ezredének minden legapróbb érdekkörébe, s
érezte, hogy meg van fosztva a szabadságától és oda van lánczolva egy
szűk és változhatatlan kerethez, ugyanazt a megnyugvást, ugyanazt a
biztos támaszt és öntudatot érezte, hogy itt a maga helyén van, otthon
van, a mely a szülei ház falai közt a lelkét eltöltötte. Nyoma se volt
itt a szabad élet ama zűrzavarának, a melyben sehogy' se' találta a
helyét, s minduntalan megtévedt a cselekedeteiben; nem volt itt
Szonya, a kivel ki kellett vagy nem kellett magát magyaráznia. Nem
volt meg a lehetősége annak, hogy menjen vagy ne menjen valahova; nem
állott rendelkezésére az a rengeteg sok ember, a kik közül egyik sem
állott közelebb vagy távolabb hozzá; nem bántották azok az apjához
való homályos és határozatlan pénzbeli vonatkozások, és nem
emlékeztette őt semmi a Dolochovval szemben szenvedett nagy
kártyaveszteségére! Itt az ezrednél világos és határozott volt minden.
Az egész világ két egyenlőtlen részre volt felosztva: az egyik a mi
pavlogradi ezredünk, a másik pedig minden, a mi - ezen kívül van. És
ehhez az utóbbihoz semmi köze se volt. Az ezredben ismeretes volt
előtte minden: ki hadnagy, ki kapitány, ki jó és ki rossz ember, és
különösen ki igazi bajtárs. A markotányos hitelbe is ad, a fizetését
harmadévenkint húzza; nincs min tünődnie, nincs miben válogatnia, csak
ne kövessen el olyasmit, a mit a pavlogradi ezredben rossznak
tartanak, s ha elküldik, tegye meg azt, a mit tisztán, világosan és
határozottan parancsolnak neki: akkor rendben van minden.

Mikor újra belejutott az ezredbeli életnek eme határozottan kijelölt
körülményei közé, olyan örömet és megnyugvást érzett, mint a kimerült
ember, ha pihenni tér. Rosztovra nézve annál örvendetesebb volt ebben
a hadjáratban ez az ezredbeli élet, mert nagy kártyavesztesége után
(melyet a hozzátartozóinak minden megnyugtatása ellenére se tudott
magának megbocsátani) elhatározta, hogy nem úgy fog szolgálni, mint
eddig, hanem hogy a hibáját jóvá tegye, derekasan szolgál és minden
tekintetben kifogástalan bajtárs és tiszt, tehát kifogástalan ember is
lesz, a mi a nagy világban olyan nehéznek, az ezredben pedig olyan
könnyűnek látszott előtte.

Rosztov a kártyavesztesége után eltökélte, hogy öt év alatt
visszafizeti a szüleinek ezt az adósságot. Évente tízezer rubelt
kapott, s most elhatározta, hogy ebből csak kétezret vesz igénybe, a
tőkét pedig rendelkezésére bocsátja a szüleinek, az adóssága
törlesztésére.

*

Többszörös visszavonulások és előnyomulások, s a pultuszki és
preussisch-eylaui ütközetek után Bartenstein körül vonták össze a mi
haderőnket. Várták az uralkodó odaérkezését és az új hadjárat
megkezdését.

A pavlogradi ezred, a haderő ama részéhez tartozván, a mely az 1805.
évi hadjáratban is részt vett, Oroszországban kiegészítette magát s
így a hadjárat első hadműveleteiről lekésett. Sem Pultuszknál, sem
Preussisch-Eylaunál nem volt ott, és a hadjárat második részében, a
működő hadsereggel egyesülvén, Platov hadtestéhez lett beosztva.

Platov hadteste a hadseregtől teljesen függetlenül működött. A
pavlogradiak néhányszor résztvettek az ellenséggel való
csatározásokban, foglyokat is ejtettek, sőt egy ízben Oudinot marsall
podgyász-szállítmányát is szétverték. Április hónapban a pavlogradiak
pár hetet töltöttek egy a föld színéig elpusztult és teljesen
elhagyott német faluban, a honnan egy tapodtat se mozdultak.

Olvadó, sáros, de azért hideg volt az idő, a folyók fölengedtek s az
útak járhatatlanokká lettek; sem a lovak, sem az emberek napokon át
nem kaptak eleséget. Miután a szállítás teljesen fönnakadt, az emberek
szanaszét portyáztak az elhagyott, puszta falvakban, hogy legalább
krumplit keressenek, de immár azt is csak alig-alig találtak.

A lakosok, a kik szanaszét menekültek, mindent föléltek; azok, a kik
ott maradtak, koldusnál is nyomorultabbak voltak, a kiktől nem volt
mit elvenni, sőt még a kevésbbé lágyszívű katonák is nem egyszer, a
helyett, hogy tőlük vettek volna, megosztották velük utolsó falatjaikat.

A pavlogradi ezred, mely a csatározásokban csak két sebesültet
vesztett, az éhségtől s a betegségektől embereinek nagyobb felét
elvesztette. A kórházakban olyan biztos volt a halál, hogy a katonák,
a kiket a hiányos táplálkozás következtében meglepett a láz vagy más
egyéb nyavalya, inkább szolgálatban maradtak s végső erejüket
megfeszítve vonszolták magukat tovább az arczvonalban, semhogy
kórházba menjenek. A tavasz beálltával a katonák valami a spárgához
hasonló növényre bukkantak, a melyet isten tudja miért édesgyökérnek
kereszteltek el, mire elszéledtek a mezőkön és a réteken, hogy ilyen
édes gyökeret (mely különben nagyon keserű volt) keressenek,
kardjaikkal kiásták, s a parancs ellenére, mely szigorúan tiltotta
ennek az ártalmas növénynek a fogyasztását, megették. Tavaszra egy új
betegség ütötte föl a fejét a csapatok közt, mely a kezek, a lábak és
az arcz megdagadásában nyilvánult, s melynek okozójául az orvosok
ennek a gyökérnek a fogyasztását állították. De azért a Deniszov
századának az emberei, a tilalom ellenére is főképpen ebből a
Mária-édesgyökérből éltek, mert már második hete, hogy a fogyatékán
lévő kétszersültből fejenként csak félfontot osztottak ki az emberek
közt, a krumpli utolsó szállítmánya pedig megfagyott és kicsírázott.

A lovak is immár második hete a házak szalmafödelén éltek, irtózatosan
lesoványodtak s még a nagy csomókban lecsüggő téli szőrrel voltak
borítva.

A katonák és a tisztek ennek a szörnyű nyomorúságnak az ellenére is
úgy éltek, mint annakelőtte; a huszárok, bár sápadt és beesett
arczczal s rongyos egyenruhában, de most is éppen úgy sorakoztak a
kihallgatásra, eljártak élelemszerzésre, tisztogatták a lovaikat s a
fölszerelésüket, takarmány helyett szalma háztetőket hordtak össze és
megjelentek ebédelni a katlanok mellett, a melyektől éhesen keltek
föl, s eltréfáltak gyalázatos ételükön és az eleségükön. Szabad
idejükben, úgy mint rendesen, tüzeket raktak, meztelenül melegedtek
mellettük, pöfékeltek, kicsírázott és dohos krumplit sütögettek, s a
Potemkin vagy Szuvarov-féle hadjáratokról beszélgettek, vagy a
hunczfut Aljosáról s Mikolkáról, a pap napszámosairól szóló regékkel
szórakoztak.

A tisztek most is, mint annakelőtte, kettesével, hármasával, düledező
házakban laktak. Az idősebbek gondoskodtak az emberek számára
szalmáról, krumpliról s egyátaljában a csapatok élelmezéséről, a
fiatalabbak pedig, mint rendesen vagy kártyával (pénzük volt elég bár
ennivalójuk kevés), vagy ártatlan játékokkal: szvajkával és kurnik
játékkal töltötték az időt. A dolgok állásáról vajmi keveset
beszélgettek, részben azért, mert semmi bizonyosat sem tudtak, részben
pedig azért, mert homályosan érezték, hogy a háború dolga nem a
legjobban áll.

Rosztov még mindig Deniszovval lakott együtt, s egymáshoz való baráti
viszonyuk a szabadságuk ideje alatt csak még szorosabbra vált.
Deniszov soha se beszélt Rosztov családjáról, de abból a gyöngéd
barátságból, a melyet a parancsnok ő iránta, mint alantas tisztje
iránt tanusított, Rosztov tisztán kiérezte, hogy a vén huszár
boldogtalan szerelmének Natasa iránt nagy része volt barátságuk
megszilárdulásában. Deniszov szemlátomást azon volt, hogy minél
kevesebb veszedelemnek tegye ki Rosztovot, vigyázzon rá, és különösen
ütközetek után feltűnő örömmel üdvözölte őt, ha látta, hogy teljesen
ép és sértetlen.

Egyik kivezényeltetése alkalmával Rosztov abban az elhagyott és
elpusztított falúban, a hova élelmiszerekért ment volt, egy vén
lengyelnek a családjára, a leányára s az utóbbinak egy csecsemő
gyermekére bukkant. Éhesek voltak, teljesen le voltak rongyolódva s
nem volt módjukban elmenekülni. Rosztov elvitte őket a szállására,
elhelyezte őket a lakásán, s eltartotta őket pár hétig, a míg csak az
öreg kissé össze nem szedte magát. Rosztovnak egy bajtársa, az
asszonyokról szólva, elkezdett nevetni Rosztovon, azt mondván, hogy ő
ravaszabb mindannyiuknál s hogy a bajtársait is megismertethetné a
megmentett szép lengyel menyecskével. Rosztov sértésnek fogta föl ezt
a tréfát, s tűzbe jövén, olyan kellemetlen dolgokat vágott oda
tiszttársának, hogy Deniszov mindkettőjüket csak nagy nehezen tudta a
párbajtól visszatartani. Mikor a tiszt kiment, és Deniszov, a ki maga
se tudta, milyen viszonyban van Rosztov a lengyel menyecskével,
szemére hányta a hevességét, Rosztov így felelt:

- Én nem tudom, mit akarsz... Úgy érzem, akár csak a húgom volna, s
meg se mondhatom, mennyire sértett engem ez... mert hát... mert...

Deniszov a vállára csapott s a nélkül, hogy Rosztovra nézett volna,
elkezdett gyorsan föl és alá járni a szobában, a mit a lelki
fölindulás perczeiben szokott volt tenni.

- Milyen bolond egy fajta is ez a ti Vosztov fajtátok, - mondotta, és
Rosztov könnyeket vett észre Deniszov szemeiben.



XVI.

Áprilisban nagy élénkséget keltett a csapatok közt az uralkodó
jövetelének a híre. Rosztovnak nem sikerült résztvenni azon a
csapatszemlén, a melyet a császár Bartensteinban tartott: a
pavlogradiak messze Bartenstein előtt voltak előörsön.

A szabadban ütöttek tábort. Deniszov Rosztovval együtt egy rőzsével és
gyeppel beborított földkunyhóban lakott, melyet a katonák ástak a
számukra. A földkunyhókat a következő, akkoriban divatba jött módon
építették: ástak egy másfél arsin széles, két arsin mély és negyedfél
arsin hosszú árkot. Az árok egyik végén lépcsőket vágtak, ez volt a
bejárat; maga az árok volt a szoba, a melynek a lépcsőkkel szemben
lévő végén, a szerencsésebbeknél, mint a századparancsnok is,
czölöpökön egy deszka állott - ez volt az asztal. Két oldalt az árok
széle mentén egy arsinnyira le volt hordva a föld, s ez kiadott két
ágyat és egy pamlagot. A tető úgy volt csinálva, hogy a kunyhó közepén
állni, az ágyakon pedig, az asztal közelében ülni is lehetett.
Deniszovnál, a ki a katonái szeretete révén pazarul élt, a tető
oromzatán még egy deszka, s ebben a deszkában egy törött, de
összeraggatott üvegtábla is volt. Mikor nagy volt a hideg, akkor a
lépcsőkre (a fogadószobába, a mint Deniszov a kunyhónak ezt a részét
hívta) egy hajlott vaslemezen a tábori tüzekből parazsat hordtak be, s
egyszeriben olyan meleg lett, hogy a tisztek, a kik mindig szép
számmal voltak együtt Deniszovnál és Rosztovnál, egy szál ingben
üldögéltek benne.

Áprilisban Rosztov egy ízben ügyeletes volt. Reggel nyolcz órakor az
álmatlan éjszaka után hazatérve, parazsat hozatott be, levetette az
esőtől átázott fehérneműjét, imádkozott, megteázott, kissé
átmelegedett, a sarokban és az asztalon rendberakta a holmiját, s a
széltől kifújt, égő arczczal, egy ingben hanyatt feküdt s a feje alá
dugta a kezeit. Kellemesen eltünődött azon, hogy utolsó földerítő
szolgálatáért, a napokban kellett megkapnia az előléptetését, és várta
Deniszovot, a ki elment volt valahova. Rosztov nagyon szeretett volna
beszélni vele.

A kunyhó mögül egyszerre meghallotta Deniszov dörgedelmes hangját, a
ki nyilván nagyon föl volt indulva. Rosztov odament az ablakhoz, hogy
megnézze kivel van baja, s ott látta Topcsejenkó őrmestert.

- Megpavancsoltam, ne engedd, hogy ezt a Mávia-édesgyökevet, vagy mit,
falják! - ordított Deniszov. - Magam láttam, a mint Lazavcsuk szedte a
földvől.

- Én is megparancsoltam nekik, de nem engedelmeskednek, - felelt az
őrmester.

Rosztov megint ledőlt az ágyára és elégedetten gondolta magában: -
"csak hadd vesződjék most a saját bajával, én várhatok a magaméval, s
most szépen lefekszem!" A falon keresztül hallotta, hogy az őrmesteren
kívül még Lavruska, Deniszov hunczut és bátor legénye is beszélt.
Lavruska holmi szekerekről, kétszersültekről és ökrökről mesélt, a
melyeket a takarmányszerzésről visszajövet látott.

A kunyhó mögött ismét fölhangzott Deniszov távolodó hangja, és ez a
pár szó: "Második szakasz! Nyevgelj!"

"Vajjon hova készülnek?" - gondolta magában Rosztov.

Öt perczre rá Deniszov belépett a kunyhóba, sáros lábaival fölmászott
az ágyra, boszúsan szívta a pipáját, széthányta a holmiját, magához
vette a szöges korbácsot, felcsatolta a kardját s elindult kifelé.
Rosztov kérdésére, hogy hova megy, boszúsan és határozatlanul azt
felelte, hogy dolga van.

- Vessen követ vám az Isten és a császáv! - mondotta Deniszov, mikor
kiment; és Rosztov hallotta, a mint a kunyhó mögött néhány lónak a
lábai megszortyantak a feneketlen sárban. Rosztov meg se próbálta
kisütni, vajjon hova ment Deniszov. Miután jól fölmelegedett a
vaczkában, elaludt s csak estefelé lépett ki a kunyhóból. Deniszov még
nem tért volt vissza. A tisztek javában játszottak, mikor szekereket
láttak közeledni: sovány gebéken vagy tizenöt huszár kísérte őket. A
huszárok által kísért szekerek odajöttek a kipányvázott lovakhoz, s
egész sereg huszár verődött össze körülöttük.

- No lám, Deniszov mindig szomorkodik, - szólott Rosztov, - lám, akadt
ennivaló is.

- Csakugyan! - kiáltottak a tisztek. - Ennek ugyan megörülnek a
legények! - Valamivel a huszárok mögött jött Deniszov, két gyalogos
tiszt társaságában, a kikkel valamiről vitatkozott. Rosztov eléjük
sietett.

- Én figyelmeztetem önt, kapitány, - mondotta az egyik tiszt, egy
sovány, alacsony termetű és szemlátomást haragos ember.

- Megmondtam, hogy nem adom, - felelt Deniszov.

- Ön ezért felelni fog, kapitány, ez erőszakoskodás, - a saját
bajtársaitól elrabolni egy szállítmányt! A mi embereink már két napja
nem ettek.

- Az enyémek meg két hete nem ettek, - felelt Deniszov.

- Ez rablás, a melyért felelni fog, tisztelt uram! - ismételte a
gyalogos tiszt emeltebb hangon.

- Ugyan mit vágja itt a fülemet? Hm? - kiáltott rá Deniszov, a ki
egyszeriben tűzbejött, - én fogok felelni, és nem ön, ne kántáljon hát
a fülembe, ha jót akav. Mavs!! - ordított rá a tisztre.

- Ám jó! - kiáltott föl a kis tisztecske, a ki legkevésbbé se szeppent
meg s a helyén maradt, - ha kedve van rabolni, akkor én majd...

- Az övdögbe is, futó lépésben mavs, ha jót akav! - És Deniszov
nekifordította a lovát a tisztnek.

- Jó, jó, - mondotta a tiszt fenyegető hangon, megfordította a lovát s
nagyokat zökkenve a nyeregben, odább állott.

- Kutya a sövényen, akáv egy kutya a sövényen, - szólt utána Deniszov
és odamenvén Rosztovhoz, hangosan felkaczagott. Ez volt a legmaróbb
gúnyolódás, a melylyel a lovaskatona a lovasított gyalogost illethette.

- Elvettem a gyalogságtól, evőszakkal elvettem, ezt a szállítmányt! -
mondotta. - Végve is, csak nem dögölhetnek éhen az embeveim?

A szekerek, a melyek odaállottak a huszárok mellé, egy gyalogezrednek
voltak szánva, de Deniszov, Lavruskától értesülvén róla, hogy a
szállítmánynak nincs fedezete, a huszárjaival erőszakkal elcsípte. A
katonák bőségesen kaptak kétszersültet s még más századok embereinek
is adtak belőle.

Másnap az ezredparancsnok magához hivatta Deniszovot és szétnyitott
ujjaival eltakarván a szemeit, így szólt hozzá: - Én úgy teszek,
mintha semmit se tudnék az egészről és nem kavarom föl a dolgot; de
azt tanácsolom, menjen el a törzshöz és ott az élelmezési
parancsnokkal intézze el az ügyet, és ha lehet, ösmerje el, hogy ennyi
és ennyi eleséget átvett; ellenkező esetben a szállítmányt a
gyalogezred terhére írják: fölkavarodik a dolog és esetleg rossz vége
is lehet.

Deniszov az ezredparancsnoktól egyenesen a törzshöz ment, azzal az
őszinte elhatározással, hogy követi a tanácsát. Estére olyan
állapotban került vissza a földkunyhójába, a minőben őt Rosztov még
soha sem látta. Deniszov egyre zihált és képtelen volt beszélni. Mikor
Rosztov megkérdezte tőle, hogy mi lelte, gyenge és rekedt hangon
érthetetlen szitkokat és fenyegetéseket mormogott.

Rosztov megrémült Deniszov állapotán s azt ajánlotta, vetkőzzék le,
igyék vizet és hivassa el az orvost.

- Engem, vablással vádolni, - oh! Még adjatok vizet, - ám hadd
ítéljenek el, de azévt én a gazembeveknek mindig az ujjukva koppintok,
s megmondom ezt a császávnak is. Jeget adjatok, - mondotta.

Az ezredorvos, a kit elhívtak hozzá, azt mondta, hogy föltétlenül eret
kell vágni rajta. Egy mély tányérral teli fekete vér folyt ki Deniszov
szívós karjából, s csak akkor volt képes elmondani mindent, a mi vele
történt.

- Megévkezem, - szólalt meg Deniszov. - Nos, hol itt a pavancsnok? -
Megmutatták. - Nem pavancsol egy cseppet vávni. - Én szolgálatban
vagyok, havmincz vevsztnyivől jöttem ide, nem évek vá vávni, jelents
be. - Jó, előkevül ez a főtolvaj; ez is leczkét akav adni nekem! - Ez
vablás! - Nem az a vabló, mondom én, a ki elvisz egy szállítmányt
azévt, hogy enni adjon a katonáinak, hanem az, a ki azévt veszi el,
hogy zsebvevágja! - Jobb volna, ha hallgatna. - Jó. - Adjon
elismervényt a hadbiztosnak, de az ügye föl fog menni a
parancsnoksághoz. - Elmegyek a hadbiztoshoz. Belépek, asztalnál ül...
Kicsoda?! - Nos, mit gondolsz, kicsoda!... Ki az, a ki bennünket
kiéheztet, - ordított Deniszov és fájós kezével olyat csapott az
asztalra, hogy az asztal majd fölfordult s a poharak csak úgy
tánczoltak rajta. - Telyanin!!... - Hogyan, hát te akavsz bennünket
kiéheztetni?! - Egy-kettőve olyat kapott a pofájáva, a hol évtem... -
Áá!... azt a kevepencziádat... - és elkezdtem püfölni. - No de
legalább lecsillapodtam, annyit mondhatok, - ordított Deniszov dühös
örömmel, s fekete bajusza alól kivillant fehér fogai sövénye. -
Agyonvevtem volna, ha ki nem veszik a kezeim közül.

- De mit ordítasz, csillapodjál hát, - szólt rá Rosztov, - lám, megint
megindult a vér. Megállj csak, be kell kötni megint.

Deniszovot bekötözték és lefektették aludni. Másnap reggel vidáman és
nyugodtan ébredt föl.

De déltájban az ezred segédtisztje komoly és szomorú arczczal
megjelent Deniszov és Rosztov közös földkunyhójában, és leverten
fölmutatott egy az ezredparancsnok által Deniszov őrnagyhoz intézett
hivatalos iratot, a melyben a tegnapi eseményeket illetőleg irásbeli
kérdéseket intézett hozzá. A segédtiszt azt is közölte vele, hogy az
ügy alkalmasint nagyon rossz fordúlatot fog venni, hogy a hadbírósági
tanács már össze is van állítva és hogy tekintettel arra a
szigorúságra, a melylyel most a katonák fosztogatásával és
erőszakosságával szemben eljárnak, a dolog a legjobb esetben is
lefokozással fog végződni.

A sértett felek úgy adták elő a dolgot, hogy Deniszov őrnagy, miután a
szállítmányt megkerítette, a legcsekélyebb kihivás nélkül, részegen
megjelent a főélelmezési mesternél, őt tolvajnak nevezte, megveréssel
fenyegette s mikor onnan kivezették, berontott az irodába, kivert
onnan két tisztviselőt, a kik közül az egyiknek a kezét is
kificzamította.

Deniszov, Rosztov újabb kérdéseire mosolyogva mondta, hogy itt talán
valaki másról van szó, s hogy az egész dolog badarság és szóra se
méltó, hogy neki eszeágában sincs senkitől se félni, és hogyha ezek a
gazemberek bele merik őt keverni valamibe, úgy megfelel nekik, hogy
teljes világéletükben megemlegetik.

Deniszov csak úgy félvállról beszélt az egész dologról; de Rosztov
sokkal jobban ösmerte őt, semhogy észre ne vette volna, hogy a lelke
fenekén (bár ezt mások előtt palástolta), mégis csak félt az
ítélettől, s nagyon bántotta a dolog, a melynek nyilván nagyon szomorú
következései támadhattak. Nap-nap után egyre-másra érkeztek a
kérdőívek, az idézések, és május elsején utasították Deniszovot, hogy
adja át a századot a rangban utána legidősebbnek, jelenjék meg a
hadosztály törzse előtt és az élelmezési bizottság ellen elkövetett
sérelmek ügyében igazolja magát. Ennek a napnak az előestéjén Platov
két kozákezreddel és két század huszárral kémszemlére indult.
Deniszov, mint rendesen, az előőrsök élén lovagolt és szinte kérkedett
a bátorságával. A franczia lövések egyik golyója felső lábszárának a
lágyékán érte. Lehet, hogy máskor Deniszov ilyen könnyű sebbel nem
hagyta volna ott az ezredet, de most fölhasználta ezt az alkalmat,
megtagadta a hadosztálynál való jelentkezést és kórházba ment.



XVII.

Juniusban volt a friedlandi csata, a melyben a pavlogradiak nem vettek
részt, s a mely után a hadakozó felek fegyverszünetet kötöttek.
Rosztov, a ki nagyon is érezte barátjának a távollétét, a kiről
eltávozása óta semmi hírt se kapott, minthogy nagyon nyugtalanította
őt Deniszov ügyének az állása és a sebe, fölhasználta a
fegyverszünetet és elkéredzett, hogy őt a kórházban meglátogassa.

A kórház egy kis porosz helységben volt, a melyet az orosz és a
franczia csapatok kétízben is elpusztítottak. Éppen nyár lévén, a
mikor a szabad természetben oly szép volt minden, ez a kis helység az
ő rombadőlt házaival és düledező kerítéseivel, mocskos utczáival,
lerongyolódott lakosaival, s a közöttük ődöngő részeg és beteg
katonákkal rendkívül szomorú látványt nyujtott.

A kórház egy kő-épületben volt elhelyezve, a melynek az udvarán a
széthordott palánk maradványai hevertek szanaszét, s a melynek az
ablaktáblái jó részt be voltak zúzva, ablakfélfái pedig összetördösve.
Néhány bekötözött, sápadt és dagadt arczú katona üldögélt vagy járkált
az udvaron és sütkérezett.

Alig hogy Rosztov a ház kapujához ért, üszkösödő testek s a kórház
bűze csapta meg az orrát. A lépcsőn egy orosz katona-orvossal
találkozott, a kinek szivar volt a szájában. Utána egy orosz felcser
ballagott.

- Nem szakíthatom szét magamat, - szólott az orvos. - Jőjj el este
Alexejevics Makár-hoz, ott leszek. - A felcser még valamit kérdezett
tőle.

- Eh! Tégy, a mit akarsz! Hát nem tökéletesen mindegy? - Az orvos
megpillantotta a lépcsőn közeledő Rosztovot.

- Hát ön mit akar, nagyságos uram? - szólt rá az orvos. - Mit akar?
Vagy tán mert a golyó nem fogott rajta, most hagymázt akar magára
szedni? Ez, batyuska, a fertőző betegek kórháza.

- Hogy-hogy? - kérdezte Rosztov.

- A hagymázosoké, batyuska. A ki ide beteszi a lábát, - halálfia. -
Csak mi ketten, Makejevvel (rámutatott a felcserre) tartjuk még
magunkat úgy a hogy! Már közülünk orvosok közül is vagy öten
meghaltak. Alig hogy egy új ember jön, egy hét alatt beadja a kulcsot,
- mondotta az orvos észrevehető megelégedéssel. - Már porosz orvosokat
is hívtak ide, annyira nem szeretik a szövetségeseinket.

Rosztov elmondta, hogy egy Deniszov nevű huszár-őrnagyot keres, a ki
itt fekszik.

- Nem tudom, nem ösmerem, batyuska. Lássa, csak gondolja meg, nekem
egymagamnak három kórházam van, legkevesebb négyszáz beteggel! Még
szerencse, hogy a porosz jótékony-hölgyek havonta két-két font kávét
és tépést küldenek, különben veszve volnánk. - Elmosolyodott. -
Négyszáz, batyuska; s folyton ujabbakat is küldenek a nyakamra. Ugy-e,
hogy négyszázan vannak? - fordult a felcserhez.

A felcsernek kimerült volt az ábrázata. Nyilván bosszúsan leste,
vajjon eltakarodik-e már a bőbeszédű orvos.

- Deniszov őrnagy, - ismételte Rosztov. - Molitenánál sebesült meg.

- Úgy tetszik, meghalt. Hm? Makejev, - kérdezte az orvos egykedvűen a
felcsertől.

De a felcser nem erősítette meg az orvos szavait.

- Ugy-e, olyan szálas, vöröses-szőke? - kérdezte az orvos. Rosztov
leírta Deniszov külsejét.

- Volt itt, volt itt egy ilyen, - szólott az orvos szinte örömmel, -
de az alkalmasint meghalt, egyébiránt majd utána nézek, van egy
lajstromom. Nincs nálad, Makejev?

- A lajstrom Alexejics Makár-nál van, - szólott a felcser. - De tessék
bemenni a tiszti pavillonba, ott maga is meggyőződhetik róla, - tette
hozzá Rosztovhoz fordulva.

- Eh, batyuska, okosabban teszi, ha nem megy be! - mondotta az orvos;
- mert még maga is ott talál maradni. - De Rosztov meghajtotta magát
az orvos előtt s megkérte a felcsert, hogy vezesse oda.

- Csak aztán ne engem okoljanak, - kiáltott vissza az orvos a lépcső
aljáról.

Rosztov és a felcser beléptek a folyosóra. Ezen a sötét folyosón olyan
erős volt a kórház-szag, hogy Rosztov az orrához kapott s kénytelen
volt kissé megállani, hogy összeszedje magát és tovább mehessen.
Jobbfelől kinyilt egy ajtó, s kikukkant rajta egy mezitlábas, egy szál
ingben lévő, és mankón járó sovány és sápadt alak. A deszkafalhoz
támaszkodva csillogó és irigy szemekkel nézte a mellette elmenőket. Az
ajtón bepillantva, Rosztov látta, hogy a szobában betegek és
sebesültek hevertek szanaszét a puszta földön, szalmazsuppokon vagy
köpenyeiken.

- Nem lehet bemenni, megnézni? - kérdezte Rosztov.

- Ugyan mit akar megnézni? - szólott a felcser. De éppen azért, mert a
felcser nyilván nem akarta őt beereszteni, Rosztov belépett a
közkatonák osztályába. Az a szag, a melyhez már a folyosón
hozzászokhatott, itt még erősebb, csak valamivel más volt: sokkal
áthatóbban érzett, s nyilvánvalónak látszott, hogy eredetileg innen
származott.

A nagy ablakokon át beszűrődő napsugártól fényesen megvilágított
hosszú szobában, fejjel a fal felé, s a középen átjárót hagyva, két
sorban feküdtek a betegek és a sebesültek. A legnagyobb részük
eszméletlenül hevert ott és rá se hederített a belépőkre. Azok, a kik
maguknál voltak, mind fölemelkedtek, vagy legalább sovány és sárga
arczaikat fölemelték, s a segítségben való bizalom s az egészséges
emberek iránt való irígység és szemrehányás egyforma kifejezésével
néztek Rosztovra és le nem vették a szemüket róla. Rosztov odaállt a
szoba közepére, az ajtón keresztül benézett a szomszéd szobákba s ott
is mindkét oldalon csak ugyanazt látta. Megállt és szótlanul nézett
körül. Semmiképpen se volt elkészülve arra, a mit itt látott.
Közvetlenül előtte, az átjárón szinte keresztben ottfeküdt előtte a
puszta földön egy beteg, a ki a hajviselete után ítélve kozák
lehetett. Kezeit és lábait szétterpesztve, hanyatt feküdt. Az arcza
bíborvörös volt, a szemei teljesen kifordultak, úgy, hogy csak a
fehérjük látszott s meztelen lábain és vörös karjain, mint a kötél,
úgy feszültek az inak. Tarkóját a földhöz csapdosta, miközben rekedt
hangon ismételgetett valami érthetetlen szót. Rosztov fülelni kezdett,
hogy mit mond, s lassankint megértette az általa ismételgetett szót.
Ez a szó ez volt: inni - inni - inni! Rosztov körülnézett és keresett
valakit a szemeivel, a ki a beteget visszafektethetné a helyére és
vizet adna neki...

- Ki ápolja itt a betegeket? - kérdezte a felcsertől. Ekkor a szomszéd
szobából bejött egy szekerészkatona, a ki kórházi szolga volt, és
megállva kihúzta magát Rosztov előtt.

- Jó egészséget kívánok, méltóságos uram! - kiáltott föl ez a katona s
rámeresztette a szemeit Rosztovra, a kit nyilván a kórház
parancsnokának tartott.

- Vidd a helyére és adj neki vizet, - mondotta Rosztov és rámutatott a
kozákra.

- Parancsára, méltóságos uram, - szólott a katona örömmel, s még
jobban kidüllesztvén a szemét és kihúzván magát, meg se moczczant a
helyéről.

"Nem, itt nem megyek semmire", - gondolta Rosztov s lesütött szemekkel
ki akart menni, de jobb felől magán érezte valakinek a
jelentőségteljes pillantását és odafordult felé. Csaknem a leghátulsó
zugban, sárga és mint a csontváz, oly sovány és komor arczczal,
borostás, ősz szakállal ott ült a köpenyén egy öreg katona és merően
bámult Rosztovra. Az öreg katona egyik szomszédja, Rosztovra mutatva,
valamit súgott neki. Rosztov megértette, hogy az öreg valamit akar
kérni tőle. Közelebb lépett hozzá s akkor látta, hogy az öregnek csak
az egyik lába volt behajlítva, a másik pedig térden felül le volt
vágva. Az öreg másik szomszédja, a ki hátraszegett fejjel,
mozdulatlanul feküdt jó messze tőle, egy fiatal katona volt, a kinek
szeplővel ellepett piszeorrú arczán viaszsárga sápadtság ült, s a
szemei kifordultak a pillái alól. Rosztov rápillantott a fiatal
katonára és hideg borzongás futott végig a gerinczén.

- De hiszen ez, úgy látszik... - fordult oda a felcserhez.

- Hogy' kértük már, nagyságos uram, - szólott az öreg katona s
remegett az álla. - Még reggel meghalt. Végre mi is csak emberek
vagyunk, nem kutyák...

- Tüstént küldök érte; elviszik, el, - szólott a felcser szaporán. -
Parancsoljon nagyságos uram.

- Gyerünk, gyerünk, - mondotta Rosztov sietve, s lesütött szemekkel
összehúzván magát, s iparkodván észrevétlenül átjutni ezeknek a
szemrehányó és rideg szemeknek a rámeresztett tekintetei közt,
kisurrant a szobából.



XVIII.

A folyosón végigmenve, a felcser bevezette Rosztovot a tisztek
osztályába, mely három egymásba nyíló szobából állott. Ezekben a
szobákban már ágyak voltak; sebesült tisztek feküdtek és üldögéltek
rajtuk. Egyesek kórházi köntösben föl és alá jártak a szobákban. Az
első ember, a kit Rosztov a tisztek osztályában megpillantott, egy
sovány kis emberke volt, a kinek sipka volt a fején, rajta kórházi
köntös, az egyik karja hiányzott, s összerágott pipát szorongatva a
fogai közt, föl és alá járt az első szobában. Rosztov hosszasan nézett
rá, s iparkodott visszaemlékezni, vajjon hol látta már.

- No tessék, Isten nevében hol kell találkoznunk, - szólalt meg a kis
ember. - Tusin, Tusin, emlékszik, a ki önt Schöngrabennél vezette?
Azóta lám levágtak belőlem egy darabot,... - mondotta mosolyogva, s
rámutatott a köntöse üres ujjára. - Deniszov Dmitrievics Vaszilijt
keresi, - lakótársunk! - mondotta, kitalálván, hogy ki az, a kit
Rosztov keres. - Erre, erre, - és bevezette őt a másik szobába, a
honnan hangos kaczagás hallatszott ki.

"Ugyan, hogy' tudnak itt nemcsak kaczagni, de még csak élni is?"-
gondolta magában Rosztov, a ki még mindig érezte azt a halottszagot, a
melyet még a katonakórházból hozott magával s még mindig ott látta
maga körül azokat az irígy pillantásokat, melyek őt mindkét oldalról
kísérték, úgyszintén annak a fiatal katonának kifordult szemeit és
halálra vált arczát is.

Bár már déli tizenkét óra volt, Deniszov még mindig nyakig betakarózva
aludt az ágyán.

- Áá, Vosztov? Isten hozott, Isten hozott! - kiáltott föl ugyanolyan
hangon, mint az ezrednél szokott; de Rosztov szomorúan tapasztalta,
hogy e mögül a szokott élénkség és fesztelenség mögül egy másik,
leplezett és rossz érzés kandikált ki Deniszov arczáról,
hangsúlyozásából és szavaiból.

A sebe, minden jelentéktelen volta ellenére is, még mindig nem
gyógyúlt be, bár már hat hete elmúlt, hogy megsebesült. Az ő arczán is
ott volt az a sápadt puffadtság, mely a kórházbeli arczok mindenikén
látható volt. De Rosztovot nem ez lepte meg; őt az lepte meg, hogy
Deniszov mintha nem örült volna a látogatásának s mintha
elkényszeredetten mosolygott volna rá. Deniszov nem kérdezősködött
tőle sem az ezrede, sem a dolgok állása felől. S mikor Rosztov
beszélt, Deniszov nem figyelt oda.

Sőt Rosztov még azt is észrevette, hogy Deniszovnak kellemetlen volt,
ha az ezredére, és általában arra a másik, szabad életre
emlékeztették, mely a kórházon kívül folyt. Úgy látszott, mintha
iparkodott volna elfelejteni azt az előbbi életet, s mintha csakis az
élelmezési tisztekkel való ügyes-bajos dolga iránt érdeklődnék.
Rosztovnak arra a kérdésére, hogy' áll a dolog most, tüstént előhúzott
a párnája alól egy íratot, a melyet a hadbíró-tanácstól kapott, s az ő
erre adandó válaszának a fogalmazványát. Egészen felélénkült, mikor
ezt a választ elkezdte olvasni, és különösen fölhívta Rosztov
figyelmét azokra az oldalvágásokra, a melyekkel ebben az íratban az
ellenségeit illette. Deniszov kórházi társai, a kik körülvették volt
Rosztovot, - mint egy a szabad világból közéjük tévedt új
személyiséget, - lassankint elszéledtek, a mint Deniszov elkezdett
olvasni. Rosztov leolvasta az arczukról, hogy már nem egyszer
hallották ezt az egész históriát, a melylyel bizonyosan torkig voltak
már. Csak közvetlen szomszédja, egy köpczös dzsidás maradt ülve az
ágyán és összeránczolt homlokkal szítta a pipáját, s a félkezű kis
Tusin hallgatott oda, s elégedetlenül csóválta a fejét. A dzsidás az
olvasás kellő közepén félbeszakította Deniszovot.

- Én szerintem, - mondotta Rosztovhoz fordulva, - egyszerűen kegyelmet
kell kérni az uralkodótól. Mostanában, a mint mondják, nagy
jutalmazások lesznek s így biztosan megjön a kegyelem...

- Én kévjem az uvalkodót! - mondotta Deniszov olyan hangon, melynek
iparkodott erélyes és heves színezetet adni, de a melyből csak
hiábavaló ingerültség volt kiérezhető. - Mive? Ha csakugyan vabló
volnék, úgy tán' kegyelmet kévnék, de így, azévt ítélnek el, mevt
lelepleztem a vablókat. Ám csak ítéljenek el, én senkitől se félek: én
becsülettel szolgáltam a czávt és hazámat s nem loptam! És engem,
lefokozni, és... Hallgasd csak, hiszen egyenesen megívom nekik, ezt
ívom ni: "ha én kincstávi tolvaj volnék..."

- Ügyesen van írva, szó sincs róla, - mondotta Tusin. - De nem arról
van szó, Dmitrics Vaszilij, - ő is Rosztovhoz fordult, - be kell adni
a derekát, és Dmitrics Vaszilij ezt nem akarja. Lám az a hadbíró is
megmondta önnek, hogy rosszul áll a dolga.

- Ám hadd álljon vosszul, - szólott Deniszov.

- A hadbíró már a felségfolyamodványt is megírta, - folytatta Tusin, -
csak alá kell írnia és ő általa elküldenie. Neki (rámutatott
Rosztovra) bizonyosan lesz valami jó embere a törzsben. Már ennél jobb
alkalom igazán nem fog kínálkozni.

- De hiszen megmondtam máv, hogy én nem fogok komiszkodni, - vágott
közbe Deniszov és tovább folytatta fogalmazványának a felolvasását.

Rosztov nem merte Deniszovot rábeszélni, bár ösztönszerűleg érezte,
hogy a Tusin és a többi tisztek által ajánlott út a leghelyesebb, és
bár boldognak érezte volna magát, ha segítségére lehetett volna
Deniszovnak, de ismerte akaratának a hajthatatlanságát és az igazság
keresésében való nyakasságát.

Mikor Deniszov mérges íratának a felolvasása, mely egy egész óránál is
tovább tartott, véget ért, Rosztov nem szólt semmit, s Deniszov
kórházi társainak a társaságában, a kik megint odagyűltek köré, a
legszomorúbb hangulatban töltötte el a nap hátralevő részét, miközben
maga is elmondott egyet-mást, a mit tudott, s másoknak az
elbeszéléseit hallgatta. Deniszov egész este komor hallgatásba merült.

Késő este volt már, mikor Rosztov indulni készült, és megkérdezte
Deniszovtól, nincs-e valami megbízása a számára?

- De igen, megállj csak, - mondotta Deniszov, rápillantott a
tisztekre, s a párnája alól előszedvén az írásait, odament az
ablakhoz, a melyen tintatartója állott és leülvén, elkezdett írni. -
Végi dolog, hogy az okosabb enged, - mondotta eljövén az ablaktól, s
egy nagy borítékot nyújtott át Rosztovnak. Ez volt az az uralkodónak
czímzett és a hadbíró által fogalmazott felségfolyamodvány, a melyben
Deniszov, egy szóval sem emlékezvén meg az élelmezési hatóság
visszaéléseiről, egyszerűen kegyelmet kért magának.

- Add át, végi dolog... - Nem fejezte be, hanem betegesen torz
mosolyra fakadt.



XIX.

Miután Rosztov visszatért az ezredéhez és Deniszov ügyének az
állásáról az ezredparancsnokot tájékoztatta, az uralkodóhoz czímzett
levéllel elutazott Tilsit-be.

Június 13-ikán a franczia és az orosz uralkodók Tilsitben találkoztak.
Drubeczkoj Borisz megkért egy befolyásos embert, a ki mellé be volt
osztva, hogy eszközölje ki a számára azt, hogy felvétessék a császárok
Tilsitbe rendelt kíséretébe.

- Szeretném látni azt a nagy embert, - mondotta Napoleonról, a kit
eddig mindig, mint a többiek is, egyszerűen csak Buonaparténak hívott.

- Buonapartéről beszél? - kérdezte tőle mosolyogva egy tábornok.

Borisz kérdő pillantással nézett a tábornokára s nyomban megértette,
hogy ez egy tréfás próba akart lenni.

- Herczeg, én Napoleon császárról beszélek, - felelte. A tábornok
mosolyogva megveregette a vállát.

- Te még sokra viszed, - mondotta neki a tábornok és elvitte őt magával.

Borisz egyike volt azoknak a keveseknek, a kik a két uralkodó
találkozása napján ott voltak a Nyemen mellett; látta a zászlós
tutajokat, látta, a mint Napoleon a túlsó parton ellovagolt a franczia
testőrség mellett, látta Alexander császár elmélázó arczát akkor, a
mikor a Nyemen partján szótlanul ült egy korcsmában és várta Napoleon
megérkezését; látta, a mint a két uralkodó ladikba ült, s a mint
Napoleon, a ki előbb kötött ki a tutajnál, gyors léptekkel sietett
előre, s Alexanderrel találkozván, kezet nyújtott neki, s a mint mind
a ketten eltűntek a pavillonban. Borisz attól a percztől kezdve, hogy
a magasabb körökbe belépett, megszokta azt, hogy mindent, a mi
körülötte történik, gondosan megfigyeljen és följegyezzen. A tilsiti
találkozás alkalmával megtudakolta mindazoknak a nevét, a kik
Napoleonnal együtt jöttek, érdeklődött az egyenruhák iránt, a melyeket
viseltek és gondosan figyelt az előkelő személyiségek minden szavára.
Abban a pillanatban, a mikor a két uralkodó bement a pavillonba, az
órájára nézett, s akkor sem feledkezett meg erről, mikor Alexander a
pavillonból megint kilépett. A találkozás egy óra és ötvenhárom
perczig tartott; így is írta be akkor este a többi olyan tények közé,
a melyeknek történeti jelentőségét megérezte. Miután az uralkodó
kísérete nagyon csekély számú volt, az olyan emberre nézve, a ki adott
valamit a szolgálatban való előmenetelre, a két uralkodó találkozása
alkalmával Tilsitben lehetni, rendkívül nagyfontosságú dolog volt, és
Borisz, a ki szintén eljutott Tilsitbe, úgy érezte, hogy ettől fogva
az állása teljesen megszilárdult. Nemcsak, hogy ösmerték, de meg is
látták és meg is szokták őt. Két ízben magához az uralkodóhoz volt
meghívása, úgy, hogy a császár is ösmerte őt személyesen, s a
környezetében levők nemcsak, hogy nem idegenkedtek tőle, mint
annakelőtte, a mikor még új embernek tartották, de nagyon csodálkoztak
volna, ha őt nem látták volna ott.

Borisz egy másik segédtiszttel, Zsilinszkij lengyel gróffal lakott
együtt. Zsilinszkij, egy Párisban nevelkedett lengyel ember, rendkívül
gazdag volt, nagyon szerette a francziákat, s a tilsiti tartózkodás
alatt Zsilinszkijnél és Borisznál csaknem minden nap, a franczia
főhadiszállás testőrségéből egész sereg franczia tiszt verődött össze
reggelire vagy ebédre.

Június 24-én Zsilinszkij gróf, Borisz lakótársa vacsorát adott
franczia ösmerősei tiszteletére. Ennek a vacsorának a vendégei:
Napoleon egyik segédtisztje, a franczia testőrség néhány tisztje s egy
régi franczia arisztokrata családból származó fiatal fiú, Napoleon
egyik apródja voltak. Rosztov, az est sötét leple alatt, s nehogy
fölismerjék, polgári ruhában, ugyanaznap érkezett meg Tilsitbe s
belépett Zsilinszkij és Borisz lakására.

Rosztovban, s egyáltaljában az egész hadseregben, a melytől ő jött,
még korántsem ment végbe Napoleonnal és a francziákkal szemben az az
átalakulás, mely az ellenségekből barátokat csinált, s a melyen úgy
Borisz, mint a főhadiszálláson mindenki, már régen túl voltak. A
hadseregnél még mindig a harag, a megvetés és a rémület vegyes
érzelmeivel viseltettek Bonaparte és a francziák iránt. Rosztov még
nem régiben egy Platov hadseregéhez tartozó kozák tiszttel
beszélgetve, azt vitatta, hogy ha Napoleont foglyul ejtenék, nem mint
császárral, hanem mint közönséges bűnössel bánnának el vele. Ugyancsak
nemrég történt az is, hogy Rosztov útközben találkozván egy sebesült
franczia ezredessel, egészen kijött a sodrából, mikor azt bizonygatta
neki, hogy a törvényes császár s a gonosztévő Bonaparte közt
lehetetlen a békekötés. Éppen azért Rosztovot nagyon furcsán
érintette, hogy Borisz lakásán franczia tiszteket talált, abban az
egyenruhában, a melyre egészen más érzelmekkel volt szokva nézni a
csatárlánczból. A mint az ajtón kikukkanó legelső franczia tisztet
megpillantotta, legott erőt vett rajta az a háborús és ellenséges
érzés, melyet az ellenség láttára mindig tapasztalni szokott. Megállt
a küszöbön és oroszul megkérdezte, vajjon ottlakik-e Drubeczkoj.
Borisz idegen hangot hallván, kijött elé az előszobába. Az első
pillanatra, mikor Rosztovot megösmerte, bosszúságot árult el az arcza.

- Oh, te vagy az, nagyon örülök, nagyon örülök, hogy látlak, -
mondotta és mosolyogva közeledett felé. De Rosztov figyelmét nem
kerülte el az az első mozdulata.

- Úgy látszik, rosszkor jöttem, - szólott, - nem jöttem volna, de
dolgom van itt, - tette hozzá hidegen.

- Dehogy' is, én csak csodálkozom, hogy' tudtál az ezredtől
szabadulni. - Tüstént rendelkezésre állok, - fordult oda valakihez, a
ki őt szólította.

- Látom, hogy rosszkor jöttem, - ismételte Rosztov.

A bosszúság kifejezése már eltűnt Borisz arczáról; nyilván megfontolta
és eldöntötte, hogy mitévő legyen, s feltűnő nyugalommal megfogta
Rosztov mind a két kezét és bevezette őt a szomszéd szobába. Borisz
szemeit, melyek nyugodtan és határozottan tekintettek Rosztovra,
mintha elhomályosította volna valami, mintha valami fátyol, - a
társasélet kék szemüvege, - borult volna reájuk. Rosztovnak legalább
úgy tetszett.

- Ugyan kérlek, hát jöhetsz-e te egyáltaljában rosszkor, - mondotta
Borisz. Bevezette őt a szobába, a hol már terítve volt a vacsorához,
megösmertette őt a vendégeivel, és hangsúlyozta, hogy nem
polgár-ember, hanem huszártiszt és neki régi jó barátja. - Zsilinszkij
gróf, N. N. gróf, Sz. Sz. kapitány, - mutatta be sorra a vendégeit.
Rosztov sötéten nézte a franczia tiszteket, kelletlenül hajtotta meg
magát előttük és hallgatott.

Zsilinszkij szemlátomást nem a legnagyobb örömmel fogadta a
társaságában ezt az új orosz személyiséget és nem szólt Rosztovhoz
semmit. Borisz úgy látszik nem vette észre ezt a feszélyezettséget, a
melyet az új jövevény a társaság körében fölidézett, s szemeiben
ugyanazzal a vonzó nyugalommal és símasággal, mint a melylyel
Rosztovot fogadta, iparkodott egy kis élénkséget önteni a társalgásba.
Az egyik franczia, a szokott franczia udvariassággal odafordult a
konokul hallgató Rosztovhoz, és azt mondta neki, hogy alkalmasint
azért jött Tilsit-be, hogy az uralkodót láthassa.

- Nem, valami más dolgom van itt,- felelt Rosztov kurtán.

Rosztov tüstént azután rosszkedvű lett, hogy Borisz arczán az
elégedetlenség kifejezését megpillantotta, s a mint a rosszkedvű
emberekkel ez gyakorta megesik, úgy tetszett neki, hogy
valamennyiüknek terhére van, a kik ezért ellenséges indulattal vannak
iránta. És csakugyan mindannyiuknak terhére volt, s az újonnan
megindult általános társalgáson egymaga maradt kívül. Miért is ül itt
a nyakunkon? - ezt látszottak kérdezni azok a pillantások, a melyeket
a vendégek vetettek rá. Fölkelt és odament Boriszhoz.

- Látom, hogy terhetekre vagyok, - mondotta halkan, - gyerünk,
intézzük el a dolgunkat, aztán megyek.

- Dehogy', legkevésbbé sem, - szólott Borisz. - De ha fáradt vagy,
gyerünk a szobámba s feküdj le pihenni.

- Leg is jobb lesz...

Bementek abba a kis szobába, a melyben Borisz hálni szokott. Rosztov
le sem ült, hanem nyomban, a legnagyobb ingerültséggel, - mintha
bizony Borisz oka lett volna valaminek, - elkezdett neki Deniszov
ügyéről beszélni s megkérdezte tőle, vajjon megteheti-e és akarja-e
megtenni, hogy Deniszov érdekében a tábornok útján kérést intézzen az
uralkodóhoz és általa eljuttassa a felségfolyamodványt a császárhoz.
Mikor négyszemközt voltak egymással, Rosztov csak akkor győződött meg
róla, hogy kellemetlen neki Borisz szemébe nézni. Borisz egymásra
tette a lábait, bal kezével jobb kezének a vékony ujjait símogatta, és
úgy hallgatta Rosztovot, mint a tábornok, a ki átveszi valami
alárendeltjének a jelentését, miközben hol félre pislogott, hol meg
homályos tekintetével egyenesen Rosztov szeme közé nézett. Rosztov
mindannyiszor zavarba jött és lesütötte a szemét.

- Hallottam valamit erről a dologról, és tudom, hogy az uralkodó az
ilyen eseteket nagyon szigorúan szokta venni. Én azt tartom, hogy az
ügyet nem kellene az uralkodó elé terjeszteni. Szerintem jobb volna
egyenesen a hadtestparancsnokhoz fordulni... De egyáltaljában nekem az
a nézetem...

- Tehát semmit sem akarsz tenni, mondd meg nyiltan! - szólt Rosztov
szinte kiabálva, s nem nézett Boriszra.

Borisz elmosolyodott.

- Ellenkezőleg, megteszek mindent, a mint csak lehet, csak azt
gondoltam...

Ebben a pillanatban megszólalt az ajtóban Zsilinszkij hangja, a ki
Boriszt szólította.

- No csak menj, menj, menj... - mondotta Rosztov s lemondván a
vacsorán való részvételről, s a kis szobában egyedül maradván,
elkezdett föl és alá járni, miközben vidám franczia társalgást hallott
a szomszéd szobából.



XX.

Rosztov egy olyan napon érkezett Tilsit-be, mely a legkevésbbé volt
alkalmas arra, hogy Deniszov érdekében a szükséges lépéseket megtegye.
Ő maga nem kereshette fel a szolgálattevő tábornokot, mert frakkban
volt s engedelem nélkül jött Tilsitbe, Borisz pedig, még ha akarta, se
tehette volna ezt meg a Rosztov odaérkezését követő napon. Ezen a
napon, június 27-ikén írták ugyanis alá a béke első föltételeit. A két
császár rendjeleket cserélt egymással. Alexander megkapta a
becsületrendet, Napoleon pedig az elsőosztályú Andrej-rendet, s
ugyancsak erre a napra volt kitűzve az az ebéd is, a melyet a franczia
testőr-zászlóalj a Preobrazsenszkij-zászlóalj tiszteletére adott. Ezen
a lakomán az uralkodók is résztveendők voltak.

Rosztov oly kellemetlenül érezte magát Borisznál, hogy mikor ez
vacsora után benézett hozzá, úgy tett, mintha aludnék, és másnap, hogy
lehetőleg ne találkozzék vele, már korán reggel elment hazulról.
Nikolaj frakkban és kerek kalappal a fején bolyongott a városban,
elnézte a francziákat és egyenruháikat, elnézte az utczákat és azokat
a házakat, a melyekben az uralkodók laktak. A főtéren látta a
fölállított asztalokat s a lakomához való előkészületeket, az utczákon
látta a kifüggesztett drapériákat, az orosz és a franczia lobogókat s
óriási A. és N. betűs monogrammokat. A házak ablakai is zászlókkal és
monogrammokkal voltak diszítve.

"Borisz nem akar segítségemre lenni, de magam sem akarok többé
hozzáfordulni. Ez el van intézve, - gondolta Nikolaj, - közöttünk vége
mindennek, de azért nem megyek el innen addig, a míg Deniszov
érdekében minden lehetőt meg nem tettem, és a mi a fő, míg a
felségfolyamodványt a császárnak át nem adtam. A császárnak?... Itt
lakik ni!" - gondolta Rosztov és önkéntelenül is megint odament ahhoz
a házhoz, a melyben Alexander lakott.

Ez előtt a ház előtt hátas lovak állottak, s lassan összeverődött a
kíséret, mely nyilván az uralkodót várta.

"Minden pillanatban megláthatom őt", - gondolta Rosztov. - "Bárcsak
személyesen adhatnám át neki a felségfolyamodványt s elmondhatnék neki
mindent... vajjon letartóztatnának-e a frakk miatt? Az lehetetlen! Ő
bizonyára megértené, hogy kinek a részén van az igazság. Hiszen ő
mindent tud, mindenhez ért. Vajjon ki lehetne igazságosabb és
nagylelkűbb, mint ő? De még ha letartóztatnának is azért, hogy itt
vagyok, az se volna tán baj?" - gondolta, a mint rápillantott egy
tisztre, a ki bement abba a házba, a melyben az uralkodó lakott. -
"Lám, ott is bemegy valaki. Eh! Ostobaság. Elmegyek és átadom
személyesen a folyamodványt az uralkodónak: annál kellemetlenebb lesz
ez Drubeczkojnak, a ki erre késztetett engem." És Rosztov egyszerre
olyan elszántsággal, a minőt maga se várt magától, egyenesen elindult
az uralkodó háza felé, miután előbb megtapogatta a zsebében a
felségfolyamodványt.

"Nem, most nem szalasztom el az alkalmat, mint akkor, Austerlitz
után", - gondolta magában, s minden perczben várván, hogy szembekerül
az uralkodóval, a vér a szívébe tolult erre a gondolatra. - "A
lábaihoz borulok és megkérem őt. Erre ő fölemel, meghallgat s még tán
köszönetet is mond. Boldog vagyok, ha jót tehetek, de az
igazságtalanságot jóvátenni mégis csak a legnagyobb boldogság", -
tünődött Rosztov az uralkodónak mondandó szavakon. S az őt kíváncsian
bámulók mellett elsuhanva, fölment az uralkodó házának a lépcsőjére.

A külső lépcsőről széles lépcső vezetett föl az emeletre; jobbfelől
egy zárt ajtó látszott. Lenn, a lépcső tövében egy másik ajtó az alsó
helyiségekbe vezetett.

- Kit keres? - kérdezte tőle valaki.

- Egy levelet, egy folyamodványt akarok átadni ő felségének, - felelt
Rosztov reszkető hangon.

- A folyamodványok az ügyeletesre tartoznak, arra tessék (odamutatott
az alsó ajtóra). De most nem fogad.

Ezt a közönyös hangot hallván, Rosztov megijedt attól, a mit csinált;
az a gondolat, hogy minden pillanatban szemben állhat az uralkodóval,
olyan csábító és olyan rettenetes volt neki, hogy kész lett volna
elszaladni; de az udvari fourir, a ki elébe jött, kinyitotta előtte az
ügyeletes tiszt szobáját és Rosztov belépett.

Egy alacsonytermetű, köpczös, harmincz év körül lévő ember állt ott a
szobában, fehér nadrágban, magosszárú csizmában és fehér
battiszt-ingben, melyet nyilván csak az imént vett magára; mögötte a
komornyikja állott s újdonatúj, hímzett bársony-nadrágtartóját
gombolta be, a mely valahogyan szemet szúrt Rosztovnak. Ez az ember
egy a szomszéd szobában lévő valakivel beszélgetett.

- Jól megtermett és friss teremtés, - mondotta, s mikor Rosztovot
megpillantotta, elhallgatott és összeránczolta a homlokát.

- Mit akar? Folyamodvány?...

- Mi az? - kérdezte valaki a szomszéd szobából.

- Megint egy folyamodó, - felelt a nadrágtartós ember.

- Mondja meg neki, hogy majd később. Tüstént jön, és mennem kell.

- Később, később, talán holnap. Ma már késő...

Rosztov megfordult és menni akart, de a nadrágtartós ember megállította.

- Kitől? Kicsoda ön?

- Deniszov őrnagytól, - felelt Rosztov.

- Ön kicsoda? Tiszt?

- Hadnagy vagyok, Rosztov gróf.

- Micsoda merészség! Adja át a parancsnokságnál. Most pedig menjen,
menjen... - S kezdte fölvenni az egyenruháját, melyet a komornyikja
nyújtott oda neki.

Rosztov megint kiment az előszobába és látta, hogy a lépcsőn már
teljes díszben egy sereg tábornok és tiszt állott, a kik mellett el
kellett mennie.

Rosztov elátkozta a merészségét, szinte megdermedt arra a gondolatra,
hogy minden pillanatban találkozhatik a császárral, a ki előtt esetleg
meggyalázzák, sőt tán be is kísérik, teljes mértékben tisztában volt
eljárásának az illetlenségével s bánta is már nagyon, a mit tett, és
lesütött szemekkel sompolygott ki a házból, mely a kíséret ragyogó
csoportjaival volt körülvéve, mikor egy ösmerős hang szólította s
valakinek a keze feltartóztatta őt.

- Hát ön mit keres itt frakkban, batyuska? - kérdezte egy mély basszus
hang.

Egy lovassági tábornok volt, a ki ebben a hadjáratban nagyon
rászolgált a császár kegyére, s a ki azelőtt annak a hadosztálynak
volt a parancsnoka, a melyben Rosztov is szolgált.

Rosztov megszeppent és mentegetőzni kezdett, de látván a tábornok
kedélyes ábrázatát, félrehúzódott vele és izgatott hangon elmondta
neki az egész esetet, és kérte őt, hogy járjon közben Deniszov
érdekében, a kit ő is ösmert. A tábornok, miután Rosztovot
végighallgatta, komolyan megcsóválta a fejét.

- Kár, igazán kár azért a derék fiúért; hol az a folyamodvány...

Rosztovnak alig volt annyi ideje, hogy a folyamodványt átadja és
Deniszov esetét röviden elmondja, mikor a lépcső felől gyors,
sarkantyús léptek hallatszottak, s a tábornok őt otthagyván, közelebb
húzódott a feljáróhoz. Az uralkodó kíséretéhez tartozó urak lesiettek
a lépcsőn s odaálltak a lovaik mellé. Ugyanaz az Ennes nevű lovász
vezette elő a császár lovát, a ki Austerlitznél is ott volt, mire a
lépcsőn halkan nyikorgó léptek hallatszottak, a melyeket Rosztov
legott megösmert. Rosztov megfeledkezvén arról a veszedelemről, hogy
esetleg felösmerik, a többi kiváncsiakkal együtt egészen a lépcső
mellé tolakodott s két esztendő után megpillantotta ugyanazokat az
imádott arczvonásokat, ugyanazt az arczot, ugyanazt a tekintetet és
járást, s a nagyságnak és a szelídségnek ugyanazt a keverékét... S az
uralkodó iránt való szeretet és lelkesedés a régi erővel támadt föl
Rosztov lelkében. Az uralkodó a preobrazsenszkij-ezred egyenruhájában,
fehér iramszarvasbőr nadrágban és magasszárú csizmában, a mellén egy
csillaggal, a melyet Rosztov nem ösmert (a Becsület-rend csillaga
volt), kilépett a lépcsőre, s kalapját a hóna alatt szorongatva,
gombolgatta a keztyűjét. Megállt, körülnézett és szinte fénynyel
árasztott el mindent a tekintetével. Egyik-másik tábornokhoz néhány
szót intézett. Rosztov hadosztályának a volt parancsnokát is
fölismerte, rámosolygott és odaintette magához.

Az egész kíséret visszavonult, és Rosztov látta, a mint a tábornok
elég soká beszélt a császárnak valamiről.

A császár pár szót mondott neki, s egy lépést tett előre, hogy a
lovához menjen. A kíséret és az utcza tömege, a melyhez Rosztov is
tartozott, megint közelebb húzódott a császárhoz. A császár, mikor a
lova mellett megállt, s kezét a nyeregre tette, odafordult a lovassági
tábornokhoz és hangosan, nyilván azzal a czélzattal, hogy mindenki
meghallhassa, így szólt hozzá:

- Nem tehetem, tábornok, nem tehetem pedig azért, mert a törvény még
nálamnál is erősebb, - úgymond, és beletette lábát a kengyelbe. A
tábornok tiszteletteljesen meghajtotta a fejét; az uralkodó felült és
elvágtatott az utczán végig. Rosztov a tömeggel együtt örömében szinte
magánkívül rohant utána.



XXI.

Azon a téren, a hová az uralkodó elvágtatott, szemtől szemben álltak
egymással, jobbfelől a Preobrazsenszkij-ezred egy zászlóalja, balfelől
pedig medvebőr kucsmában a franczia testőrség egy zászlóalja.

Mialatt a császár a tisztelgő zászlóaljak egyik szárnyához
odalovagolt, a másik szárnyhoz egy másik lovascsoport közeledett, a
melynek az élén Rosztov megösmerte Napoleont. Más nem is lehetett. Kis
kalappal a fején, az Andrej-rend szalagjával a vállán, fehér mellénye
fölött kihajtott kék egyenruhában, aranynyal hímzett, málnaszínű
csótáros, szokatlanul jóvérű, szürke arabs paripán vágtatott előre.
Mikor odaért Alexander császárhoz, megemelte a kalapját, s e mozdulata
közben Rosztov igazi jó lovas-szemét nem kerülte el az a körülmény,
hogy Napoleon rosszul és nem a legbiztosabban ült a nyeregben. A
zászlóaljak hurrá-t és vivát a császár-t kiáltottak. Napoleon valamit
mondott Alexandernak. A két uralkodó leszállt a lóról és karonfogta
egymást. Napoleon arczán kellemetlenül mesterkélt mosoly ült.
Alexander gyöngéd arczkifejezéssel mondott neki valamit.

Rosztov le nem vette róluk a szemét, s a tömeget visszaszorító
franczia zsandárok lovainak a topogása ellenére is, Alexander császár
és Napoleon minden mozdulatát figyelemmel kísérte. Őt a
váratlanságánál fogva meglepte az, hogy Alexander teljesen úgy
viselkedett Napoleonnal, mintha ez vele egyenrangú lett volna, s hogy
Napoleon teljesen fesztelenül viselte magát, mintha természetesnek és
megszokottnak találná a császárhoz való közelségét, és teljesen úgy
bánt az orosz czárral, mintha mindenben hozzá hasonló volna.

Alexander és Napoleon kíséretükkel együtt a Preobrazsenszkij-zászlóalj
jobb szárnya felé tartottak, s egyenesen nekimentek a tömegnek, mely
ott szorongott. A tömeg teljesen váratlanul olyan közel találta magát
az uralkodókhoz, hogy Rosztov, a ki a legelső sorok egyikében állott,
szinte megrémült arra a gondolatra, hogy esetleg felösmerik.

- Felség, kegyes engedelmét kérem arra, hogy katonái közül a
legvitézebbnek átadhassam a becsületrendet, - szólalt meg egy érdes,
határozott hang, mely tisztán kiejtett minden egyes betűt.

Ezt az alacsonytermetű Napoleon mondotta, miközben alulról egyenesen
Alexander szemébe nézett. Alexander figyelemmel hallgatta ezeket a
szavakat és fejét lehajtva barátságosan elmosolyodott.

- Annak, a ki a legvitézebbül viselte magát ebben a háborúban, - tette
hozzá Napoleon, minden szótagot tisztán kiejtve és olyan nyugalommal
és önérzettel nézett végig az oroszoknak, - a kik merőn bámultak a
császárjuk szemibe, - előtte tisztelgő és mozdulatlanságában
megdermedt sorain, mely Rosztovot szinte fölháborította.

- Engedje meg, felség, hogy megkérdezzem az ezredes véleményét, -
szólott Alexander s szaporán pár lépést tett Kozlovszkij herczeg, a
zászlóalj parancsnoka felé. E közben Bonaparte kis fehér kezéről
lehúzta a keztyűt, melyet, mert e közben elszakadt, eldobott. A
segédtisztje egyszeriben ott termett és fölvette. - Kinek adassék? -
kérdezte Alexander császár halkan és oroszul Kozlovszkijtól.

- Kinek parancsolja, felség?

A császár elégedetlenül összeránczolta a homlokát és körülnézvén, így
szólt:

- De hiszen felelnem kell neki.

Kozlovszkij elszánt pillantással végignézett a sorokon s ebbe a
pillantásba Rosztovot is belefoglalta.

"Talán csak nem nekem?" - gondolta Rosztov.

- Lazarev! - kiáltott föl az ezredes mogorván, s az első sorból bátran
előlépett a szárnyon álló Lazarev közlegény.

- Hova mégy? Állj meg ott! - suttogtak minden oldalról Lazarev felé, a
ki nem tudta, mitévő legyen. Lazarev ijedten rásandítván az ezredesre,
megállt, s valósággal remegett az arcza, a mi sokszor megesik a
katonákkal, mikor az arczvonal elé idézik őket.

Napoleon alig észrevehetően hátrafordította a fejét, s kis, kövér
kezével hátranyúlt, mintha valamit el akart volna venni. A kíséret
tagjai, a kik abban a pillanatban eltalálták, miről van szó,
összesúgtak s kézről-kézre adtak egymásnak valamit, végre egy apród,
ugyanaz, a kit Rosztov az este Borisznál látott, előreugrott, és
tiszteletteljesen ráhajolva Napoleon kinyújtott kezére, a nélkül, hogy
őt csak egy pillanatig is várakoztatta volna, egy pirosszalagos
rendjelet tett a kezébe. Napoleon, a nélkül, hogy odanézett volna, két
újját összecsukta; ott érezte közte a rendjelet. Ekkor odalépett
Lazarevhez, a ki kidüllesztett szemeivel még egyre a maga uralkodóját
bámulta, s rápillantott Alexander császárra, ezzel akarván jelezni,
hogy azt, a mit most cselekedett, a szövetségeseért cselekedte. Kis
fehér kezét, melyben a rendjelet tartotta, odaérintette Lazarev
közlegény gombjához. Mintha csak Napoleon tudta volna, hogy ahhoz,
hogy ez a közlegény örök időkre boldognak és megjutalmazottnak érezze
magát, s a világon mindenkitől meg legyen különböztetve, csak az
kellett, hogy az ő, Napoleon keze méltassa őt arra, hogy a mellét
megérintse. Napoleon csak odaillesztette a keresztet Lazarev mellére,
azután eleresztette és odafordult Alexander-hoz, mintha csak tudta
volna, hogy a keresztnek oda kell tapadnia Lazarev melléhez. A kereszt
csakugyan oda is tapadt.

Orosz és franczia szolgálatkész kezek, legott fogták a keresztet és
odaerősítették az egyenruhára. Lazarev sötéten rápillantott arra a
fehérkezű kis emberre, a ki valamit csinált rajta, és még egyre
"vigyázz!"-ban állván, megint egyenesen belenézett Alexander arczába,
mintha csak azt kérdezte volna tőle: még mindig ott maradjon-e, nem
parancsolják-e már, hogy visszamenjen a helyére, vagy hogy még valamit
csináljon? De semmit se parancsoltak neki, s még jó darabig
mozdulatlanul állt ott.

Az uralkodók lóra ültek és elvágtattak. A Preobrazsenszkijek sorai
felbomlottak s a francziákkal összekeveredve leültek a számukra
megterített asztalokhoz.

Lazarev a díszhelyen ült; orosz és franczia tisztek jöttek, a kik
üdvözölték s össze-vissza ölelgették őt és kezet szorítottak vele.
Tömegestől jöttek a tisztek és a népség, csak hogy láthassák
Lazarevet. Az orosz és franczia szó és a kaczagás moraja töltötte be
az egész teret az asztalok körül. Két kipirult arczú, vídám és boldog
tiszt ment el Rosztov mellett.

- Pajtás, micsoda lakoma! És mind csupa ezüst, - szólott az egyik. -
Láttad Lazarevet?

- Láttam.

- Mondják, hogy holnap meg a Preobrazsenszkij-ek fogják őket
megvendégelni.

- Milyen szerencséje van ennek a Lazarevnek! Ezerkétszáz franc évi
nyugdíj, élethossziglan.

- Ez aztán a sipka, fiúk! - kiáltott föl egy orosz, s a fejébe csapta
egy franczia bozontos sipkáját.

- Csuda, hogy milyen szép, gyönyörű!

- Hallottad a jelszót? - kérdezte egy testőrtiszt a másiktól. -
Tegnapelőtt volt Napoleon, Francziaország, vitézség, tegnap:
"Alexander, Oroszország, nagyság", egyik nap a mi császárunk adja a
jelszót, másnap Napoleon. Holnap a császár küldi el a
Georgij-keresztet a legvitézebb franczia testőrnek. Nagyon
természetes. Ugyanúgy kell viszonoznia.

Borisz a lakótársával, Zsilinszkijvel szintén elnézett a
Preobrazsenszkij-ek lakomájára. Mikor onnan visszatérőben voltak,
Borisz megpillantotta Rosztovot, a ki egy ház szögletén állott.

- Rosztov! Adj' Isten; még nem is találkoztunk, - mondotta neki, s nem
tudta megállni, hogy meg ne kérdezze tőle, mi történt vele: olyan
feltünően sötét és zilált volt Rosztov ábrázata.

- Semmi, semmi, - felelt Rosztov.

- Eljösz még?

- Igen, elmegyek.

Rosztov sokáig állt ott a sarkon, s messziről nézte a lakmározókat.
Valami gyötrelmes munka folyt az elméjében, a melynek sehogy' se
tudott a végére járni. Rettenetes kétségek támadtak a lelkében. Majd
Deniszov jutott az eszébe az ő elváltozott arczkifejezésével és
alázatosságával s az egész kórház a sok levágott kézzel és lábbal, a
maga mocskával és betegségeivel. Oly élénken képzelte, hogy most is
érzi azt a kórházi halott-szagot, hogy körülnézett, meg akarván
győződni róla, vajjon honnan jöhet ez a szag. Majd meg ez az önelégült
Bonaparte jutott eszébe az ő fehér kezeivel, a ki most császár volt s
a kit Alexander császár is szeret és tisztel. Miért volt hát szükség
azokra a leszakított kezekre és lábakra, azokra az elesett emberekre?
Majd ismét eszébejutott a kitüntetett Lazarev, és Deniszov, a kit
megbüntetnek s a kinek nem adnak kegyelmet. Olyan különös gondolatokon
kapta rajta magát, hogy szinte megrémült tőlük.

A Preobrazsenszkij-ek ételének az illata és az éhség végre fölrázták
őt ebből az állapotból: ennie kellett valamit, mielőtt megint útnak
indul. Bement egy fogadóba, a melyet még reggel látott. A fogadóban
annyi embert és különösen katonatisztet talált, a kik, mint ő is,
polgári ruhában jöttek ide, hogy csak nagy nehezen tudott ebédet
kapni. Két tiszt csatlakozott hozzá, a kik vele egy hadosztályban
voltak. Természetesen a békéről beszélgettek a tisztek. Rosztov
bajtársai, mint a hadsereg legnagyobb része is, nem voltak megelégedve
a friedlandi ütközet után kötött békével. Azt mondták, hogy ha még
tartottuk volna magunkat, Napoleon tönkre ment volna, mert a seregének
már se kétszersültje, se lőszere nem volt. Nikolaj szótlanul evett és
még inkább ivott. Egymaga két palaczk bort megivott. Az a belső munka,
a melynek nem tudott a végére járni, még egyre gyötörte őt. Félt
átengedni magát a gondolatainak, s nem tudott szabadulni tőlük.
Egyszerre, az egyik tisztnek arra a megjegyzésére, hogy valósággal
bántó itt látni a francziákat, - Rosztov minden ok nélkül olyan
hevesen elkezdett ordítozni, hogy a tisztek szinte elbámultak.

- És ugyan honnan tudják, hogy mi volna jobb! - kiáltott föl s az
arczát hirtelen elfutotta a vér. - Hogy' törhetnek pálczát az uralkodó
tettei felett, s micsoda jogunk van nekünk okoskodni?! Mi az
uralkodónak sem a czéljait, sem a cselekedeteit nem érthetjük meg!

- De hiszen én egy szót se szóltam az uralkodóról, - mentegetőzött a
tiszt, a ki nem tudta magának ezt a hevességet másként megmagyarázni,
mint hogy Rosztov becsípett.

Rosztov azonban nem hallgatott rá.

- Mi nem vagyunk diplomácziai tisztviselők, hanem egyszerű katonák,
több semmi, - folytatta. - Ha azt parancsolják, hogy meghaljunk - meg
kell halnunk. Ha a császár ő felségének úgy tetszik, hogy Bonapartet
császárnak ismerje el, és vele szövetségre tépjen, - ez annyit tesz,
hogy úgy kell lenni. Máskülönben, ha mi elkezdenénk mindenen
okoskodni, mindent bírálgatni, maholnap semmi se lenne szent előttünk.
Úgy majd azt mondjuk utóbb, hogy sem Isten nincs, se semmi, - ordított
Nikolaj az asztalt csapdosva, még pedig a bajtársai szerint
éppenséggel nem a maga helyén, de az ő gondolatmenete szerint nagyon
következetesen. - A mi dolgunk a kötelességünket teljesíteni,
verekedni és nem gondolkodni, ennyi az egész, - fejezte be.

- És inni, - szólott a tisztek egyike, a ki nem akart vele hajbakapni.

- Igen, és inni, - kapta föl Nikolaj. - Hé, hallod-e! Még egy palaczk
bort! - kiáltott föl.

